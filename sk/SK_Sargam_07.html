<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 7</h1>
<div class="card-body display-6">

॥ पुष्पकदर्शनम् ॥<br/><br/>
स वेश्मजालं बलवान्ददर्श<br/>
व्यासक्तवैडूर्यसुवर्णजालम् ।<br/>
यथा महत्प्रावृषि मेघजालं<br/>
विद्युत्पिनद्धं स विहङ्गजालम् ॥ १ ॥<br/><br/>
निवेशनानां विविधाश्च शालाः<br/>
प्रधानशङ्खायुधचापशालाः ।<br/>
मनोहराश्चाऽपि पुनर्विशालाः<br/>
ददर्श वेश्माद्रिषु चन्द्रशालाः ॥ २ ॥<br/><br/>
गृहाणि नानावसुराजितानि<br/>
देवासुरैश्चापि सुपूजितानि ।<br/>
सर्वैश्च दोषैः परिवर्जितानि<br/>
कपिर्ददर्श स्वबलार्जितानि ॥ ३ ॥<br/><br/>
तानि प्रयत्नाभिसमाहितानि<br/>
मयेन साक्षादिव निर्मितानि ।<br/>
महीतले सर्वगुणोत्तराणि<br/>
ददर्श लङ्काधिपतेर्गृहाणि ॥ ४ ॥<br/><br/>
ततो ददर्शोच्छ्रितमेघरूपं<br/>
मनोहरं काञ्चनचारुरूपम् ।<br/>
रक्षोऽधिपस्यात्मबलानुरूपं<br/>
गृहोत्तमं ह्यप्रतिरूपरूपम् ॥ ५ ॥<br/><br/>
महीतले स्वर्गमिव प्रकीर्णं<br/>
श्रिया ज्वलन्तं बहुरत्नकीर्णम् ।<br/>
नानातरूणां कुसुमावकीर्णं<br/>
गिरेरिवाग्रं रजसावकीर्णम् ॥ ६ ॥<br/><br/>
नारीप्रवेकैरिव दीप्यमानं<br/>
तटिद्भिरम्भोदवदर्च्यमानम् ।<br/>
हंसप्रवेकैरिव वाह्यमानं<br/>
श्रिया युतं खे सुकृतां विमानम् ॥ ७ ॥<br/><br/>
यथा नगाग्रं बहुधातुचित्रं<br/>
यथा नभश्च ग्रहचन्द्रचित्रम् ।<br/>
ददर्श युक्तीकृतमेघचित्रं<br/>
विमानरत्नं बहुरत्नचित्रम् ॥ ८ ॥<br/><br/>
मही कृता पर्वतराजिपूर्णा<br/>
शैलाः कृता वृक्षवितानपूर्णाः ।<br/>
वृक्षाः कृताः पुष्पवितानपूर्णाः<br/>
पुष्पं कृतं केसरपत्रपूर्णम् ॥ ९ ॥<br/><br/>
कृतानि वेश्मानि च पाण्डुराणि<br/>
तथा सुपुष्पाण्यपि पुष्कराणि ।<br/>
पुनश्च पद्मानि सकेसराणि<br/>
धन्यानि चित्राणि तथा वनानि ॥ १० ॥<br/><br/>
पुष्पाह्वयं नाम विराजमानं<br/>
रत्नप्रभाभिश्च विवर्धमानम् ।<br/>
वेश्मोत्तमानामपि चोच्चमानं<br/>
महाकपिस्तत्र महाविमानम् ॥ ११ ॥<br/><br/>
कृताश्च वैडूर्यमया विहङ्गाः<br/>
रूप्यप्रवालैश्च तथा विहङ्गाः ।<br/>
चित्राश्च नाना वसुभिर्भुजङ्गाः<br/>
जात्यानुरूपास्तुरगाः शुभाङ्गाः ॥ १२ ॥<br/><br/>
प्रवालजाम्बूनदपुष्पपक्षाः<br/>
सलीलमावर्जितजिह्मपक्षाः ।<br/>
कामस्य साक्षादिव भान्ति पक्षाः<br/>
कृता विहङ्गाः सुमुखाः सुपक्षाः ॥ १३ ॥<br/><br/>
नियुज्यमानास्तु गजाः सुहस्ताः<br/>
सकेसराश्चोत्पलपत्रहस्ताः ।<br/>
बभूव देवी च कृता सुहस्ता<br/>
लक्ष्मीस्तथा पद्मिनि पद्महस्ता ॥ १४ ॥<br/><br/>
इतीव तद्गृहमभिगम्य शोभनं<br/>
सविस्मयो नगमिव चारुशोभनम् ।<br/>
पुनश्च तत्परमसुगन्धि सुन्दरं<br/>
हिमात्यये नगमिव चारुकन्दरम् ॥ १५ ॥<br/><br/>
ततः स तां कपिरभिपत्य पूजितां<br/>
चरन् पुरीं दशमुखबाहुपालिताम् ।<br/>
अदृश्य तां जनकसुतां सुपूजितां<br/>
सुदुःखितः पतिगुणवेगनिर्जिताम् ॥ १६ ॥<br/><br/>
ततस्तदा बहुविधभावितात्मनः<br/>
कृतात्मनो जनकसुतां सुवर्त्मनः ।<br/>
अपश्यतोऽभवदतिदुःखितं मनः<br/>
सुचक्षुषः प्रविचरतो महात्मनः ॥ १७ ॥<br/><br/>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सप्तमः सर्गः ॥ ७ ॥<br/><br/>


</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
