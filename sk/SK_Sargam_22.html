<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body { font-family: "Lato", sans-serif; }
.card-text{ font-size:19px; }
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 22</h1>
<div class="card-body display-6">

॥ मासद्वयावधिकरणम् ॥<br><br>
सीताया वचनं श्रुत्वा परुषं राक्षसाधिपः ।<br/>
प्रत्युवाच ततः सीतां विप्रियं प्रियदर्शनाम् ॥ १ ॥<br><br>
यथा यथा सान्त्वयिता वश्यः स्त्रीणां तथा तथा ।<br/>
यथा यथा प्रियं वक्ता परिभूतस्तथा तथा ॥ २ ॥<br><br>
सन्नियच्छति मे क्रोधं त्वयि कामः समुत्थितः ।<br/>
द्रवतोऽमार्गमासाद्य हयानिव सुसारथिः ॥ ३ ॥<br><br>
वामः कामो मनुष्याणां यस्मिन्किल निबध्यते ।<br/>
जने तस्मिंस्त्वनुक्रोशः स्नेहश्च किल जायते ॥ ४ ॥<br><br>
एतस्मात्कारणान्न त्वां घातयामि वरानने ।<br/>
वधार्हामवमानार्हां मिथ्याप्रव्रजिते रताम् ॥ ५ ॥<br><br>
परुषाणीह वाक्यानि यानि यानि ब्रवीषि माम् ।<br/>
तेषु तेषु वधो युक्तस्तव मैथिलि दारुणः ॥ ६ ॥<br><br>
एवमुक्त्वा तु वैदेहीं रावणो राक्षसाधिपः ।<br/>
क्रोधसंरम्भसम्युक्तः सीतामुत्तरमब्रवीत् ॥ ७ ॥<br><br>
द्वौ मासौ रक्षितव्यौ मे योऽवधिस्ते मया कृतः ।<br/>
ततः शयनमारोह मम त्वं वरवर्णिनि ॥ ८ ॥<br><br>
ऊर्ध्वं द्वाभ्यां तु मासाभ्यां भर्तारं मामनिच्छतीम् ।<br/>
मम त्वां प्रातराशार्थमालभन्ते महानसे ॥ ९ ॥<br><br>
तां तर्ज्यमानां सम्प्रेक्ष्य राक्षसेन्द्रेण जानकीम् ।<br/>
देवगन्धर्वकन्यास्ता विषेदुर्विकृतेक्षणाः ॥ १० ॥<br><br>
ओष्ठप्रकारैरपरा वक्त्रैर्नेत्रैस्तथाऽपराः ।<br/>
सीतामाश्वासयामासुस्तर्जितां तेन रक्षसा ॥ ११ ॥<br><br>
ताभिराश्वासिता सीता रावणं राक्षसाधिपम् ।<br/>
उवाचात्महितं वाक्यं वृत्तशौण्डीर्यगर्वितम् ॥ १२ ॥<br><br>
नूनं न ते जनः कश्चिदस्ति निःश्रेयसे स्थितः ।<br/>
निवारयति यो न त्वां कर्मणोऽस्माद्विगर्हितात् ॥ १३ ॥<br><br>
मां हि धर्मात्मनः पत्नीं शचीमिव शचीपतेः ।<br/>
त्वदन्यस्त्रिषु लोकेषु प्रार्थयेन्मनसापि कः ॥ १४ ॥<br><br>
राक्षसाधम रामस्य भार्याममिततेजसः ।<br/>
उक्तवानसि यच्छापं क्व गतस्तस्य मोक्ष्यसे ॥ १५ ॥<br><br>
यथा दृप्तश्च मातङ्गः शशश्च सहितो वने ।<br/>
तथा द्विरदवद्रामस्त्वं नीच शशवत्स्मृतः ॥ १६ ॥<br><br>
स त्वमिक्ष्वाकुनाथं वै क्षिपन्निह न लज्जसे ।<br/>
चक्षुषोर्विषयं तस्य न तावदुपगच्छसि ॥ १७ ॥<br><br>
इमे ते नयने क्रूरे विरूपे कृष्णपिङ्गले ।<br/>
क्षितौ न पतिते कस्मान्मामनार्य निरीक्षतः ॥ १८ ॥<br><br>
तस्य धर्मात्मनः पत्नीं स्नुषां दशरथस्य च ।<br/>
कथं व्याहरतो मां ते न जिह्वा व्यवशीर्यते ॥ १९ ॥<br><br>
असन्देशात्तु रामस्य तपसश्चानुपालनात् ।<br/>
न त्वां कुर्मि दशग्रीव भस्म भस्मार्हतेजसा ॥ २० ॥<br><br>
नापहर्तुमहं शक्या तस्या रामस्य धीमतः ।<br/>
विधिस्तव वधार्थाय विहितो नात्र संशयः ॥ २१ ॥<br><br>
शूरेण धनदभ्रात्रा बलैः समुदितेन च ।<br/>
अपोह्य रामं कस्माद्धि दारचौर्यं त्वया कृतम् ॥ २२ ॥<br><br>
सीताया वचनं श्रुत्वा रावणो राक्षसाधिपः ।<br/>
विवृत्य नयने क्रूरे जानकीमन्ववैक्षत ॥ २३ ॥<br><br>
नीलजीमूतसङ्काशो महाभुजशिरोधरः ।<br/>
सिंहसत्त्वगतिः श्रीमान् दीप्तजिह्वाग्रलोचनः ॥ २४ ॥<br><br>
चलाग्रमुकुटप्रांशुश्चित्रमाल्यानुलेपनः ।<br/>
रक्तमाल्याम्बरधरस्तप्ताङ्गदविभूषणः ॥ २५ ॥<br><br>
श्रोणीसूत्रेण महता मेचकेन सुसंवृतः ।<br/>
अमृतोत्पादनद्धेन भुजगेनेव मन्दरः ॥ २६ ॥<br><br>
द्वाभ्यां स परिपूर्णाभ्यां भुजाभ्यां राक्षसेश्वरः । [ताभ्यां]<br/>
शुशुभेऽचलसङ्काशः शृङ्गाभ्यामिव मन्दरः ॥ २७ ॥<br><br>
तरुणादित्यवर्णाभ्यां कुण्डलाभ्यां विभूषितः ।<br/>
रक्तपल्लवपुष्पाभ्यामशोकाभ्यामिवाचलः ॥ २८ ॥<br><br>
स कल्पवृक्षप्रतिमो वसन्त इव मूर्तिमान् ।<br/>
श्मशानचैत्यप्रतिमो भूषितोऽपि भयङ्करः ॥ २९ ॥<br><br>
अवेक्षमाणो वैदेहीं कोपसंरक्तलोचनः ।<br/>
उवाच रावणः सीतां भुजङ्ग इव निःश्वसन् ॥ ३० ॥<br><br>
अनयेनाभिसम्पन्नमर्थहीनमनुव्रते ।<br/>
नाशयाम्यहमद्य त्वां सूर्यः सन्ध्यामिवौजसा ॥ ३१ ॥<br><br>
इत्युक्त्वा मैथिलीं राजा रावणः शत्रुरावणः ।<br/>
सन्दिदेश ततः सर्वा राक्षसीर्घोरदर्शनाः ॥ ३२ ॥<br><br>
एकाक्षीमेककर्णां च कर्णप्रावरणां तथा ।<br/>
गोकर्णीं हस्तिकर्णीं च लम्बकर्णीमकर्णिकाम् ॥ ३३ ॥<br><br>
हस्तिपाद्यश्वपाद्यौ च गोपादीं पादचूलिकाम् ।<br/>
एकाक्षीमेकपादीं च पृथुपादीमपादिकाम् ॥ ३४ ॥<br><br>
अतिमात्रशिरोग्रीवामतिमात्रकुचोदरीम् ।<br/>
अतिमात्रास्यनेत्रां च दीर्घजिह्वामजिह्विकाम् ॥ ३५ ॥<br><br>
अनासिकां सिंहमुखीं गोमुखीं सूकरीमुखीम् ।<br/>
यथा मद्वशगा सीता क्षिप्रं भवति जानकी ॥ ३६ ॥<br><br>
तथा कुरुत राक्षस्यः सर्वाः क्षिप्रं समेत्य च ।<br/>
प्रतिलोमानुलोमैश्च सामदानादिभेदनैः ॥ ३७ ॥<br><br>
आवर्जयत वैदेहीं दण्डस्योद्यमनेन च ।<br/>
इति प्रतिसमादिश्य राक्षसेन्द्रः पुनः पुनः ॥ ३८ ॥<br><br>
काममन्युपरीतात्मा जानकीं पर्यतर्जयत् ।<br/>
उपगम्य ततः क्षिप्रं राक्षसी धान्यमालिनी ॥ ३९ ॥<br><br>
परिष्वज्य दशग्रीवमिदं वचनमब्रवीत् ।<br/>
मया क्रीड महाराज सीतया किं तवानया ॥ ४० ॥<br><br>
विवर्णया कृपणया मानुष्या राक्षसेश्वर ।<br/>
नूनमस्या महाराज न दिव्यान्भोगसत्तमान् ॥ ४१ ॥<br><br>
विदधात्यमरश्रेष्ठस्तव बाहुबलार्जितान् ।<br/>
अकामां कामयानस्य शरीरमुपतप्यते ॥ ४२ ॥<br><br>
इच्छन्तीं कामयानस्य प्रीतिर्भवति शोभना ।<br/>
एवमुक्तस्तु राक्षस्या समुत्क्षिप्तस्ततो बली ॥ ४३ ॥<br><br>
प्रहसन्मेघसङ्काशो राक्षसः स न्यवर्तत ।<br/>
प्रस्थितः स दशग्रीवः कम्पयन्निव मेदिनीम् ॥ ४४ ॥<br><br>
ज्वलद्भास्करवर्णाभं प्रविवेश निवेशनम् ।<br/>
देवगन्धर्वकन्याश्च नागकन्याश्च सर्वतः ।<br/>
परिवार्य दशग्रीवं विविशुस्तद्गृहोत्तमम् ॥ ४५ ॥<br><br>
स मैथिलीं धर्मपरामवस्थितां<br/>
प्रवेपमानां परिभर्त्स्य रावणः ।<br/>
विहाय सीतां मदनेन मोहितः<br/>
स्वमेव वेश्म प्रविवेश भास्वरम् ॥ ४६ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे द्वाविंशः सर्गः ॥ २२ ॥

<br><div class="card-text">https://stotranidhi.com/hi/valmiki-ramayana-sundara-kanda-in-sanskrit/</div>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
