<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 14</h1>
<div class="card-body display-6">

॥ अशोकवनिकाविचयः ॥<br><br>
स मुहूर्तमिव ध्यात्वा मनसा चाधिगम्य ताम् ।<br/>
अवप्लुतो महातेजाः प्राकारं तस्य वेश्मनः ॥ १ ॥<br><br>
स तु संहृष्टसर्वाङ्गः प्राकारस्थो महाकपिः ।<br/>
पुष्पिताग्रान्वसन्तादौ ददर्श विविधान्द्रुमान् ॥ २ ॥<br><br>
सालानशोकान्भव्यांश्च चम्पकांश्च सुपुष्पितान् ।<br/>
उद्दालकान्नागवृक्षांश्चूतान्कपिमुखानपि ॥ ३ ॥<br><br>
अथाम्रवणसञ्छन्नां लताशतसमावृताम् ।<br/>
ज्यामुक्त इव नाराचः पुप्लुवे वृक्षवाटिकाम् ॥ ४ ॥<br><br>
स प्रविश्य विचित्रां तां विहगैरभिनादिताम् ।<br/>
राजतैः काञ्चनैश्चैव पादपैः सर्वतो वृताम् ॥ ५ ॥<br><br>
विहगैर्मृगसङ्घैश्च विचित्रां चित्रकाननाम् ।<br/>
उदितादित्यसङ्काशां ददर्श हनुमान्कपिः ॥ ६ ॥<br><br>
वृतां नानाविधैर्वृक्षैः पुष्पोपगफलोपगैः ।<br/>
कोकिलैर्भृङ्गराजैश्च मत्तैर्नित्यनिषेविताम् ॥ ७ ॥<br><br>
प्रहृष्टमनुजे काले मृगपक्षिसमाकुले ।<br/>
मत्तबर्हिणसङ्घुष्टां नानाद्विजगणायुताम् ॥ ८ ॥<br><br>
मार्गमाणो वरारोहां राजपुत्रीमनिन्दिताम् ।<br/>
सुखप्रसुप्तान्विहगान्बोधयामास वानरः ॥ ९ ॥<br><br>
उत्पतद्भिर्द्विजगणैः पक्षैः सालाः समाहताः ।<br/>
अनेकवर्णा विविधा मुमुचुः पुष्पवृष्टयः ॥ १० ॥<br><br>
पुष्पावकीर्णः शुशुभे हनुमान्मारुतात्मजः ।<br/>
अशोकवनिकामध्ये यथा पुष्पमयो गिरिः ॥ ११ ॥<br><br>
दिशः सर्वाः प्रधावन्तं वृक्षषण्डगतं कपिम् ।<br/>
दृष्ट्वा सर्वाणि भूतानि वसन्त इति मेनिरे ॥ १२ ॥<br><br>
वृक्षेभ्यः पतितैः पुष्पैरवकीर्णा पृथग्विधैः ।<br/>
रराज वसुधा तत्र प्रमदेव विभूषिता ॥ १३ ॥<br><br>
तरस्विना ते तरवस्तरसाभिप्रकम्पिताः ।<br/>
कुसुमानि विचित्राणि ससृजुः कपिना तदा ॥ १४ ॥<br><br>
निर्धूतपत्रशिखराः शीर्णपुष्पफला द्रुमाः ।<br/>
निक्षिप्तवस्त्राभरणा धूर्ता इव पराजिताः ॥ १५ ॥<br><br>
हनूमता वेगवता कम्पितास्ते नगोत्तमाः ।<br/>
पुष्पपर्णफलान्याशु मुमुचुः पुष्पशालिनः ॥ १६ ॥<br><br>
विहङ्गसङ्घैर्हीनास्ते स्कन्धमात्राश्रया द्रुमाः ।<br/>
बभूवुरगमाः सर्वे मारुतेनेव निर्धुताः ॥ १७ ॥<br><br>
निर्धूतकेशी युवतिर्यथा मृदितवर्णका ।<br/>
निष्पीतशुभदन्तोष्ठी नखैर्दन्तैश्च विक्षता ॥ १८ ॥<br><br>
तथा लाङ्गूलहस्तैश्च चरणाभ्यां च मर्दिता ।<br/>
बभूवाशोकवनिका प्रभग्नवरपादपा ॥ १९ ॥<br><br>
महालतानां दामानि व्यधमत्तरसा कपिः ।<br/>
यथा प्रावृषि विन्ध्यस्य मेघजालानि मारुतः ॥ २० ॥<br><br>
स तत्र मणिभूमीश्च राजतीश्च मनोरमाः ।<br/>
तथा काञ्चनभूमीश्च ददर्श विचरन्कपिः ॥ २१ ॥<br><br>
वापीश्च विविधाकाराः पूर्णाः परमवारिणा ।<br/>
महार्हैर्मणिसोपानैरुपपन्नास्ततस्ततः ॥ २२ ॥<br><br>
मुक्ताप्रवालसिकताः स्फाटिकान्तरकुट्‍टिमाः ।<br/>
काञ्चनैस्तरुभिश्चित्रैस्तीरजैरुपशोभिताः ॥ २३ ॥<br><br>
फुल्लपद्मोत्पलवनाश्चक्रवाकोपकूजिताः ।<br/>
नत्यूहरुतसङ्घुष्टा हंससारसनादिताः ॥ २४ ॥<br><br>
दीर्घाभिर्द्रुमयुक्ताभिः सरिद्भिश्च समन्ततः ।<br/>
अमृतोपमतोयाभिः शिवाभिरुपसंस्कृताः ॥ २५ ॥<br><br>
लताशतैरवतताः सन्तानकुसुमावृताः ।<br/>
नानागुल्मावृतघनाः करवीरकृतान्तराः ॥ २६ ॥<br><br>
ततोऽम्बुधरसङ्काशं प्रवृद्धशिखरं गिरिम् ।<br/>
विचित्रकूटं कूटैश्च सर्वतः परिवारितम् ॥ २७ ॥<br><br>
शिलागृहैरवततं नानावृक्षैः समाकुलम् । [समावृतम्]<br/>
ददर्श हरिशार्दूलो रम्यं जगति पर्वतम् ॥ २८ ॥<br><br>
ददर्श च नगात्तस्मान्नदीं निपतितां कपिः ।<br/>
अङ्कादिव समुत्पत्य प्रियस्य पतितां प्रियाम् ॥ २९ ॥<br><br>
जले निपतिताग्रैश्च पादपैरुपशोभिताम् ।<br/>
वार्यमाणामिव क्रुद्धां प्रमदां प्रियबन्धुभिः ॥ ३० ॥<br><br>
पुनरावृत्ततोयां च ददर्श स महाकपिः ।<br/>
प्रसन्नामिव कान्तस्य कान्तां पुनरुपस्थिताम् ॥ ३१ ॥<br><br>
तस्यादूराच्च पद्मिन्यो नाना द्विजगणायुताः । [-स]<br/>
ददर्श हरिशार्दूलो हनुमान्मारुतात्मजः ॥ ३२ ॥<br><br>
कृत्रिमां दीर्घिकां चापि पूर्णां शीतेन वारिणा ।<br/>
मणिप्रवरसोपानां मुक्तासिकतशोभिताम् ॥ ३३ ॥<br><br>
विविधैर्मृगसङ्घैश्च विचित्रां चित्रकाननाम् ।<br/>
प्रासादैः सुमहद्भिश्च निर्मितैर्विश्वकर्मणा ॥ ३४ ॥<br><br>
काननैः कृत्रिमैश्चापि सर्वतः समलङ्कृताम् ।<br/>
ये केचित्पादपास्तत्र पुष्पोपगफलोपगाः ॥ ३५ ॥<br><br>
सच्छत्राः सवितर्दीकाः सर्वे सौवर्णवेदिकाः ।<br/>
लताप्रतानैर्बहुभिः पर्णैश्च बहुभिर्वृताम् ॥ ३६ ॥<br><br>
काञ्चनीं शिंशुपामेकां ददर्श हनुमान्कपिः ।<br/>
वृतां हेममयीभिस्तु वेदिकाभिः समन्ततः ॥ ३७ ॥<br><br>
सोऽपश्यद्भूमिभागांश्च गर्तप्रस्रवणानि च ।<br/>
सुवर्णवृक्षानपरान्ददर्श शिखिसन्निभान् ॥ ३८ ॥<br><br>
तेषां द्रुमाणां प्रभया मेरोरिव दिवाकरः ।<br/>
अमन्यत तदा वीरः काञ्चनोऽस्मीति वानरः ॥ ३९ ॥<br><br>
तां काञ्चनैस्तरुगणैर्मारुतेन च वीजिताम् ।<br/>
किङ्किणीशतनिर्घोषां दृष्ट्वा विस्मयमागमत् ॥ ४० ॥<br><br>
स पुष्पिताग्रां रुचिरां तरुणाङ्कुरपल्लवाम् ।<br/>
तामारुह्य महाबाहुः शिंशुपां पर्णसंवृताम् ॥ ४१ ॥<br><br>
इतो द्रक्ष्यामि वैदेहीं रामदर्शनलालसाम् ।<br/>
इतश्चेतश्च दुःखार्तां सम्पतन्तीं यदृच्छया ॥ ४२ ॥<br><br>
अशोकवनिका चेयं दृढं रम्या दुरात्मनः ।<br/>
चम्पकैश्चन्दनैश्चापि वकुलैश्च विभूषिता ॥ ४३ ॥<br><br>
इयं च नलिनी रम्या द्विजसङ्घनिषेविता ।<br/>
इमां सा राममहिषी ध्रुवमेष्यति जानकी ॥ ४४ ॥ [नूनं]
सा रामा राममहिषी राघवस्य प्रिया सती ।<br/>
वनसञ्चारकुशला ध्रुवमेष्यति जानकी ॥ ४५ ॥ [नूनं]
अथवा मृगशाबाक्षी वनस्यास्य विचक्षणा ।<br/>
वनमेष्यति सार्येह रामचिन्तानुकर्शिता ॥ ४६ ॥<br><br>
रामशोकाभिसन्तप्ता सा देवी वामलोचना ।<br/>
वनवासे रता नित्यमेष्यते वनचारिणी ॥ ४७ ॥<br><br>
वनेचराणां सततं नूनं स्पृहयते पुरा ।<br/>
रामस्य दयिता भार्या जनकस्य सुता सती ॥ ४८ ॥<br><br>
सन्ध्याकालमनाः श्यामा ध्रुवमेष्यति जानकी ।<br/>
नदीं चेमां शिवजलां सन्ध्यार्थे वरवर्णिनी ॥ ४९ ॥<br><br>
तस्याश्चाप्यनुरूपेयमशोकवनिका शुभा ।<br/>
शुभा या पार्थिवेन्द्रस्य पत्नी रामस्य सम्मता ॥ ५० ॥<br><br>
यदि जीवति सा देवी ताराधिपनिभानना ।<br/>
आगमिष्यति साऽवश्यमिमां शिवजलां नदीम् ॥ ५१ ॥<br><br>
एवं तु मत्वा हनुमान्महात्मा<br/>
प्रतीक्षमाणो मनुजेन्द्रपत्नीम् ।<br/>
अवेक्षमाणश्च ददर्श सर्वं<br/>
सुपुष्पिते पर्णघने निलीनः ॥ ५२ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे चतुर्दशः सर्गः ॥ १४ ॥

</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
