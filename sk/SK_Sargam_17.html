<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 17</h1>
<div class="card-body display-6">

॥ राक्षसीपरिवारः ॥<br><br>
ततः कुमुदषण्डाभो निर्मलो निर्मलं स्वयम् ।<br/>
प्रजगाम नभश्चन्द्रो हंसो नीलमिवोदकम् ॥ १ ॥<br><br>
साचिव्यमिव कुर्वन्स प्रभया निर्मलप्रभः ।<br/>
चन्द्रमा रश्मिभिः शीतैः सिषेवे पवनात्मजम् ॥ २ ॥<br><br>
स ददर्श ततः सीतां पूर्णचन्द्रनिभाननाम् ।<br/>
शोकभारैरिव न्यस्तां भारैर्नावमिवाम्भसि ॥ ३ ॥<br><br>
दिदृक्षमाणो वैदेहीं हनुमान्मारुतात्मजः ।<br/>
स ददर्शाविदूरस्था राक्षसीर्घोरदर्शनाः ॥ ४ ॥<br><br>
एकाक्षीमेककर्णां च कर्णप्रावरणां तथा ।<br/>
अकर्णां शङ्कुकर्णां च मस्तकोच्छ्वासनासिकाम् ॥ ५ ॥<br><br>
अतिकायोत्तमाङ्गीं च तनुदीर्घशिरोधराम् ।<br/>
ध्वस्तकेशीं तथाकेशीं केशकम्बलधारिणीम् ॥ ६ ॥<br><br>
लम्बकर्णललाटां च लम्बोदरपयोधराम् ।<br/>
लम्बोष्ठीं चुबुकोष्ठीं च लम्बास्यां लम्बजानुकाम् ॥ ७ ॥<br><br>
ह्रस्व दीर्घां तथा कुब्जां विकटां वामनां तथा ।<br/>
करालां भुग्नवक्त्रां च पिङ्गाक्षीं विकृताननाम् ॥ ८ ॥<br><br>
विकृताः पिङ्गलाः कालीः क्रोधनाः कलहप्रियाः ।<br/>
कालायसमहाशूलकूटमुद्गरधारिणीः ॥ ९ ॥<br><br>
वराहमृगशार्दूलमहिषाजशिवामुखीः ।<br/>
गजोष्ट्रहयपादीश्च निखातशिरसोऽपराः ॥ १० ॥<br><br>
एकहस्तैकपादाश्च खरकर्ण्यश्वकर्णिकाः ।<br/>
गोकर्णीर्हस्तिकर्णीश्च हरिकर्णीस्तथापराः ॥ ११ ॥<br><br>
अनासा अतिनासाश्च तीर्यङ्नासा विनासिकाः ।<br/>
गजनन्निभनासाश्च ललाटोच्छ्वासनासिकाः ॥ १२ ॥<br><br>
हस्तिपादा महापादा गोपादाः पादचूलिकाः ।<br/>
अतिमात्रशिरोग्रीवा अतिमात्रकुचोदरीः ॥ १३ ॥<br><br>
अतिमात्रास्यनेत्राश्च दीर्घजिह्वानखास्तथा ।<br/>
अजामुखीर्हस्तिमुखीर्गोमुखीः सूकरीमुखीः ॥ १४ ॥<br><br>
हयोष्ट्रखरवक्त्राश्च राक्षसीर्घोरदर्शनाः ।<br/>
शूलमुद्गरहस्ताश्च क्रोधनाः कलहप्रियाः ॥ १५ ॥<br><br>
कराला धूम्रकेशीश्च राक्षसीर्विकृताननाः ।<br/>
पिबन्तीः सततं पानं सदा मांससुराप्रियाः ॥ १६ ॥<br><br>
मांसशोणितदिग्धाङ्गीर्मांसशोणितभोजनाः ।<br/>
ता ददर्श कपिश्रेष्ठो रोमहर्षणदर्शनाः ॥ १७ ॥<br><br>
स्कन्धवन्तमुपासीनाः परिवार्य वनस्पतिम् ।<br/>
तस्याधस्ताच्च तां देवीं राजपुत्रीमनिन्दिताम् ॥ १८ ॥<br><br>
लक्षयामास लक्ष्मीवान् हनुमान् जनकात्मजाम् ।<br/>
निष्प्रभां शोकसन्तप्तां मलसङ्कुलमूर्धजाम् ॥ १९ ॥<br><br>
क्षीणपुण्यां च्युतां भूमौ तारां निपतितामिव ।<br/>
चारित्रव्यपदेशाढ्यां भर्तृदर्शनदुर्गताम् ॥ २० ॥<br><br>
भूषणैरुत्तमैर्हीनां भर्तृवात्सल्यभूषणाम् ।<br/>
राक्षसाधिपसंरुद्धां बन्धुभिश्च विनाकृताम् ॥ २१ ॥<br><br>
वियूथां सिंहसंरुद्धां बद्धां गजवधूमिव ।<br/>
चन्द्ररेखां पयोदान्ते शारदाभ्रैरिवावृताम् ॥ २२ ॥<br><br>
क्लिष्टरूपामसंस्पर्शादयुक्तामिव वल्लकीम् ।<br/>
सीतां भर्तृवशे युक्तामयुक्तां राक्षसीवशे ॥ २३ ॥<br><br>
अशोकवनिकामध्ये शोकसागरमाप्लुताम् ।<br/>
ताभिः परिवृतां तत्र सग्रहामिव रोहिणीम् ॥ २४ ॥<br><br>
ददर्श हनुमान्देवीं लतामकुसुमामिव ।<br/>
सा मलेन च दिग्धाङ्गी वपुषा चाप्यलङ्कृता ॥ २५ ॥<br><br>
मृणाली पङ्कदिग्धेव विभाति न विभाति च ।<br/>
मलिनेन तु वस्त्रेण परिक्लिष्टेन भामिनीम् ॥ २६ ॥<br><br>
संवृतां मृगशाबाक्षीं ददर्श हनुमान्कपिः ।<br/>
तां देवीं दीनवदनामदीनां भर्तृतेजसा ॥ २७ ॥<br><br>
रक्षितां स्वेन शीलेन सीतामसितलोचनाम् ।<br/>
तां दृष्ट्वा हनुमान् सीतां मृगशाबनिभेक्षणाम् ॥ २८ ॥<br><br>
मृगकन्यामिव त्रस्तां वीक्षमाणां समन्ततः ।<br/>
दहन्तीमिव निःश्वासैर्वृक्षान्पल्लवधारिणः ॥ २९ ॥<br><br>
सङ्घातमिव शोकानां दुःखस्योर्मिमिवोत्थिताम् ।<br/>
तां क्षमां सुविभक्ताङ्गीं विनाभरणशोभिनीम् ॥ ३० ॥<br><br>
प्रहर्षमतुलं लेभे मारुतिः प्रेक्ष्य मैथिलीम् ।<br/>
हर्षजानि च सोऽश्रूणि तां दृष्ट्वा मदिरेक्षणाम् ॥ ३१ ॥<br><br>
मुमोच हनुमांस्तत्र नमश्चक्रे च राघवम् ।<br/>
नमस्कृत्वा स रामाय लक्ष्मणाय च वीर्यवान् ।<br/>
सीतादर्शनसंहृष्टो हनुमान् संवृतोऽभवत् ॥ ३२ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे सप्तदशः सर्गः ॥ १७ ॥
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
