<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 5</h1>
<div class="card-body display-6">

॥ भवनविचयः ॥<br/><br/>
ततः स मध्यं गतमंशुमन्तं<br/>
ज्योत्स्नावितानं महदुद्वमन्तम् ।<br/>
ददर्श धीमान्दिवि भानुमन्तं<br/>
गोष्ठे वृषं मत्तमिव भ्रमन्तम् ॥ १ ॥<br/><br/>
लोकस्य पापानि विनाशयन्तं<br/>
महोदधिं चापि समेधयन्तम् ।<br/>
भूतानि सर्वाणि विराजयन्तं<br/>
ददर्श शीतांशुमथाभियान्तम् ॥ २ ॥<br/><br/>
या भाति लक्ष्मीर्भुवि मन्दरस्था<br/>
तथा प्रदोषेषु च सागरस्था ।<br/>
तथैव तोयेषु च पुष्करस्था<br/>
रराज सा चारुनिशाकरस्था ॥ ३ ॥<br/><br/>
हंसो यथा राजतपञ्जरस्थः<br/>
सिंहो यथा मन्दरकन्दरस्थः ।<br/>
वीरो यथा गर्वितकुञ्जरस्थ-<br/>
-श्चन्द्रोऽपि बभ्राज तथाम्बरस्थः ॥ ४ ॥<br/><br/>
स्थितः ककुद्मानिव तीक्ष्णशृङ्गो<br/>
महाचलः श्वेत इवोच्चशृङ्गः ।<br/>
हस्तीव जाम्बूनदबद्धशृङ्गो<br/>
रराज चन्द्रः परिपूर्णशृङ्गः ॥ ५ ॥<br/><br/>
विनष्टशीताम्बुतुषारपङ्को<br/>
महाग्रहग्राहविनष्टपङ्कः ।<br/>
प्रकाशलक्ष्म्याश्रयनिर्मलाङ्को<br/>
रराज चन्द्रो भगवान् शशाङ्कः ॥ ६ ॥<br/><br/>
शिलातलं प्राप्य यथा मृगेन्द्रो<br/>
महारणं प्राप्य यथा गजेन्द्रः ।<br/>
राज्यं समासाद्य यथा नरेन्द्र-<br/>
-स्तथा प्रकाशो विरराज चन्द्रः ॥ ७ ॥<br/><br/>
प्रकाशचन्द्रोदयनष्टदोषः<br/>
प्रवृद्धरक्षः पिशिताशदोषः ।<br/>
रामाभिरामेरितचित्तदोषः<br/>
स्वर्गप्रकाशो भगवान् प्रदोषः ॥ ८ ॥<br/><br/>
तन्त्रीस्वनाः कर्णसुखाः प्रवृत्ताः<br/>
स्वपन्ति नार्यः पतिभिः सुवृत्ताः ।<br/>
नक्तञ्चराश्चापि तथा प्रवृत्ताः<br/>
विहर्तुमत्यद्भुतरौद्रवृत्ताः ॥ ९ ॥<br/><br/>
मत्तप्रमत्तानि समाकुलानि<br/>
रथाश्वभद्रासनसङ्कुलानि ।<br/>
वीरश्रिया चापि समाकुलानि<br/>
ददर्श धीमान् स कपिः कुलानि ॥ १० ॥<br/><br/>
परस्परं चाधिकमाक्षिपन्ति<br/>
भुजांश्च पीनानधिनिक्षिपन्ति ।<br/>
मत्तप्रलापानधिकं क्षिपन्ति<br/>
मत्तानि चान्योन्यमधिक्षिपन्ति ॥ ११ ॥<br/><br/>
रक्षांसि वक्षांसि च विक्षिपन्ति<br/>
गात्राणि कान्तासु च विक्षिपन्ति ।<br/>
रूपाणि चित्राणि च विक्षिपन्ति<br/>
दृढानि चापानि च विक्षिपन्ति ॥ १२ ॥<br/><br/>
ददर्श कान्ताश्च समालभन्त्य-<br/>
-स्तथाऽपरास्तत्र पुनः स्वपन्त्यः ।<br/>
सुरूपवक्त्राश्च तथा हसन्त्यः<br/>
क्रुद्धाः पराश्चपि विनिःश्वसन्त्यः ॥ १३ ॥<br/><br/>
महागजैश्चापि तथा नदद्भिः<br/>
सुपूजितैश्चापि तथा सुसद्भिः ।<br/>
रराज वीरैश्च विनिःश्वसद्भि-<br/>
-र्ह्रदो भुजङ्गैरिव निःश्वसद्भिः ॥ १४ ॥<br/><br/>
बुद्धिप्रधानान् रुचिराभिधानान्<br/>
संश्रद्दधानान् जगतः प्रधानान् ।<br/>
नानाविधानान् रुचिराभिधानान्<br/>
ददर्श तस्यां पुरि यातुधानान् ॥ १५ ॥<br/><br/>
ननन्द दृष्ट्वा स च तान्सुरूपा-<br/>
-न्नानागुणानात्मगुणानुरूपान् ।<br/>
विद्योतमानान् स तदानुरूपान्<br/>
ददर्श कांश्चिच्च पुनर्विरूपान् ॥ १६ ॥<br/><br/>
ततो वरार्हाः सुविशुद्धभावा-<br/>
-स्तेषां स्त्रियस्तत्र महानुभावाः ।<br/>
प्रियेषु पानेषु च सक्तभावा<br/>
ददर्श तारा इव सुप्रभावाः ॥ १७ ॥<br/><br/>
श्रिया ज्वलन्तीस्त्रपयोपगूढा<br/>
निशीथकाले रमणोपगूढाः ।<br/>
ददर्श काश्चित्प्रमदोपगूढा<br/>
यथा विहङ्गाः कुसुमोपगूढाः ॥ १८ ॥<br/><br/>
अन्याः पुनर्हर्म्यतलोपविष्टा-<br/>
-स्तत्र प्रियाङ्केषु सुखोपविष्टाः ।<br/>
भर्तुः प्रिया धर्मपरा निविष्टा<br/>
ददर्श धीमान्मदनाभिविष्टाः ॥ १९ ॥<br/><br/>
अप्रावृताः काञ्चनराजिवर्णाः<br/>
काश्चित्परार्थ्यास्तपनीयवर्णाः ।<br/>
पुनश्च काश्चिच्छशलक्ष्मवर्णाः<br/>
कान्तप्रहीणा रुचिराङ्गवर्णाः ॥ २० ॥<br/><br/>
ततः प्रियान्प्राप्य मनोभिरामान्<br/>
सुप्रीतियुक्ताः प्रसमीक्ष्य रामाः ।<br/>
गृहेषु हृष्टाः परमाभिरामाः<br/>
हरिप्रवीरः स ददर्श रामाः ॥ २१ ॥<br/><br/>
चन्द्रप्रकाशाश्च हि वक्त्रमाला<br/>
वक्राक्षिपक्ष्माश्च सुनेत्रमालाः ।<br/>
विभूषणानां च ददर्श मालाः<br/>
शतह्रदानामिव चारुमालाः ॥ २२ ॥<br/><br/>
न त्वेव सीतां परमाभिजातां<br/>
पथि स्थिते राजकुले प्रजाताम् ।<br/>
लतां प्रफुल्लामिव साधुजातां<br/>
ददर्श तन्वीं मनसाऽभिजाताम् ॥ २३ ॥<br/><br/>
सनातने वर्त्मनि सन्निविष्टां<br/>
रामेक्षणान्तां मदनाभिविष्टाम् ।<br/>
भर्तुर्मनः श्रीमदनुप्रविष्टां<br/>
स्त्रीभ्यो वराभ्यश्च सदा विशिष्टाम् ॥ २४ ॥<br/><br/>
उष्णार्दितां सानुसृतास्रकण्ठीं<br/>
पुरा वरार्होत्तमनिष्ककण्ठीम् ।<br/>
सुजातपक्ष्मामभिरक्तकण्ठीं<br/>
वने प्रनृत्तामिव नीलकण्ठीम् ॥ २५ ॥<br/><br/>
अव्यक्तरेखामिव चन्द्ररेखां<br/>
पांसुप्रदिग्धामिव हेमरेखाम् ।<br/>
क्षतप्ररूढामिव बाणरेखां<br/>
वायुप्रभिन्नामिव मेघरेखाम् ॥ २६ ॥<br/><br/>
सीतामपश्यन्मनुजेश्वरस्य<br/>
रामस्य पत्नीं वदतां वरस्य ।<br/>
बभूव दुःखाभिहतश्चिरस्य<br/>
प्लवङ्गमो मन्द इवाचिरस्य ॥ २७ ॥<br/><br/>
इत्यार्षे श्रीमद्रामायणे वाल्मीकिये आदिकाव्ये सुन्दरकाण्डे पञ्चमः सर्गः ॥ ५ ॥<br/><br/>

</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
