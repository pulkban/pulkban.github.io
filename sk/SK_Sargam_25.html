<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body { font-family: "Lato", sans-serif; }
.card-text{ font-size:19px; }
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 25</h1>
<div class="card-body display-6">

॥ सीतानिर्वेदः ॥<br><br>
तथा तासां वदन्तीनां परुषं दारुणं बहु ।<br/>
राक्षसीनामसौम्यानां रुरोद जनकात्मजा ॥ १ ॥<br><br>
एवमुक्ता तु वैदेही राक्षसीभिर्मनस्विनी ।<br/>
उवाच परमत्रस्ता बाष्पगद्गदया गिरा ॥ २ ॥<br><br>
न मानुषी राक्षसस्य भार्या भवितुमर्हति ।<br/>
कामं खादत मां सर्वा न करिष्यामि वो वचः ॥ ३ ॥<br><br>
सा राक्षसीमध्यगता सीता सुरसुतोपमा ।<br/>
न शर्म लेभे दुःखार्ता रावणेन च तर्जिता ॥ ४ ॥<br><br>
वेपते स्माधिकं सीता विशन्तीवाङ्गमात्मनः ।<br/>
वने यूथपरिभ्रष्टा मृगी कोकैरिवार्दिता ॥ ५ ॥<br><br>
सा त्वशोकस्य विपुलां शाखामालम्ब्य पुष्पिताम् ।<br/>
चिन्तयामास शोकेन भर्तारं भग्नमानसा ॥ ६ ॥<br><br>
सा स्नापयन्ती विपुलौ स्तनौ नेत्रजलस्रवैः ।<br/>
चिन्तयन्ती न शोकस्य तदाऽन्तमधिगच्छति ॥ ७ ॥<br><br>
सा वेपमाना पतिता प्रवाते कदली यथा ।<br/>
राक्षसीनां भयत्रस्ता विषण्णवदनाऽभवत् ॥ ८ ॥ [विवर्ण]
तस्याः सा दीर्घविपुला वेपन्त्या सीतया तदा ।<br/>
ददृशे कम्पिनी वेणी व्यालीव परिसर्पती ॥ ९ ॥<br><br>
सा निःश्वसन्ती दुःखार्ता शोकोपहतचेतना ।<br/>
आर्ता व्यसृजदश्रूणि मैथिली विललाप ह ॥ १० ॥<br><br>
हा रामेति च दुःखार्ता हा पुनर्लक्ष्मणेति च ।<br/>
हा श्वश्रु मम कौसल्ये हा सुमित्रेति भामिनी ॥ ११ ॥<br><br>
लोकप्रवादः सत्योऽयं पण्डितैः समुदाहृतः ।<br/>
अकाले दुर्लभो मृत्युः स्त्रिया वा पुरुषस्य वा ॥ १२ ॥<br><br>
यत्राहमेवं क्रूराभी राक्षसीभिरिहार्दिता ।<br/>
जीवामि हीना रामेण मुहूर्तमपि दुःखिता ॥ १३ ॥<br><br>
एषाल्पपुण्या कृपणा विनशिष्याम्यनाथवत् ।<br/>
समुद्रमध्ये नौः पूर्णा वायुवेगैरिवाहता ॥ १४ ॥<br><br>
भर्तारं तमपश्यन्ती राक्षसीवशमागता ।<br/>
सीदामि खलु शोकेन कूलं तोयहतं यथा ॥ १५ ॥<br><br>
तं पद्मदलपत्राक्षं सिंहविक्रान्तगामिनम् ।<br/>
धन्याः पश्यन्ति मे नाथं कृतज्ञं प्रियवादिनम् ॥ १६ ॥<br><br>
सर्वथा तेन हीनाया रामेण विदितात्मना ।<br/>
तीक्ष्णं विषमिवास्वाद्य दुर्लभं मम जीवितम् ॥ १७ ॥<br><br>
कीदृशं तु मया पापं पुरा जन्मान्तरे कृतम् ।<br/>
येनेदं प्राप्यते दुःखं मया घोरं सुदारुणम् ॥ १८ ॥<br><br>
जीवितं त्यक्तुमिच्छामि शोकेन महता वृता ।<br/>
राक्षसीभिश्च रक्ष्यन्त्या रामो नासाद्यते मया ॥ १९ ॥<br><br>
धिगस्तु खलु मानुष्यं धिगस्तु परवश्यताम् ।<br/>
न शक्यं यत्परित्यक्तुमात्मच्छन्देन जीवितम् ॥ २० ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे पञ्चविंशः सर्गः ॥ २५ ॥

<br><div class="card-text">https://stotranidhi.com/hi/valmiki-ramayana-sundara-kanda-in-sanskrit/</div>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
