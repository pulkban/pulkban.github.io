<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body { font-family: "Lato", sans-serif; }
.card-text{ font-size:19px; }
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 23</h1>
<div class="card-body display-6">

॥ रक्षसीप्ररोचनम् ॥<br><br>
इत्युक्त्वा मैथिलीं राजा रावणः शत्रुरावणः ।<br/>
सन्दिश्य च ततः सर्वा राक्षसीर्निर्जगाम ह ॥ १ ॥<br><br>
निष्क्रान्ते राक्षसेन्द्रे तु पुनरन्तःपुरं गते ।<br/>
राक्षस्यो भीमरूपास्ताः सीतां समभिदुद्रुवुः ॥ २ ॥<br><br>
ततः सीतामुपागम्य राक्षस्यः क्रोधमूर्छिताः ।<br/>
परं परुषया वाचा वैदेहीमिदमब्रुवन् ॥ ३ ॥<br><br>
पौलस्त्यस्य वरिष्ठस्य रावणस्य महात्मनः ।<br/>
दशग्रीवस्य भार्यात्वं सीते न बहु मन्यसे ॥ ४ ॥<br><br>
ततस्त्वेकजटा नाम राक्षसी वाक्यमब्रवीत् ।<br/>
आमन्त्र्य क्रोधताम्राक्षी सीतां करतलोदरीम् ॥ ५ ॥<br><br>
प्रजापतीनां षण्णां तु चतुर्थो यः प्रजापतिः ।<br/>
मानसो ब्रह्मणः पुत्रः पुलस्त्य इति विश्रुतः ॥ ६ ॥<br><br>
पुलस्त्यस्य तु तेजस्वी महर्षिर्मानसः सुतः ।<br/>
नाम्ना स विश्रवा नाम प्रजापतिसमप्रभः ॥ ७ ॥<br><br>
तस्य पुत्रो विशालाक्षि रावणः शत्रुरावणः ।<br/>
तस्य त्वं राक्षसेन्द्रस्य भार्या भवितुमर्हसि ॥ ८ ॥<br><br>
मयोक्तं चारुसर्वाङ्गि वाक्यं किं नानुमन्यसे ।<br/>
ततो हरिजटा नाम राक्षसी वाक्यमब्रवीत् ॥ ९ ॥<br><br>
विवर्त्य नयने कोपान्मार्जारसदृशेक्षणा ।<br/>
येन देवास्त्रयस्त्रिंशद्देवराजश्च निर्जिताः ॥ १० ॥<br><br>
तस्य त्वं राक्षसेन्द्रस्य भार्या भवितुमर्हसि ।<br/>
ततस्तु प्रघसा नाम राक्षसी क्रोधमूर्छिता ॥ ११ ॥<br><br>
भर्त्सयन्ती तदा घोरमिदं वचनमब्रवीत् ।<br/>
वीर्योत्सिक्तस्य शूरस्य सङ्ग्रामेष्वनिवर्तिनः ॥ १२ ॥<br><br>
बलिनो वीर्ययुक्तस्य भार्यात्वं किं न लप्स्यसे ।<br/>
प्रियां बहुमतां भार्यां त्यक्त्वा राजा महाबलः ॥ १३ ॥<br><br>
सर्वासां च महाभागां त्वामुपैष्यति रावणः ।<br/>
समृद्धं स्त्रीसहस्रेण नानारत्नोपशोभितम् ॥ १४ ॥<br><br>
अन्तःपुरं समुत्सृज्य त्वामुपैष्यति रावणः ।<br/>
अन्या तु विकटा नाम राक्षसी वाक्यमब्रवीत् ॥ १५ ॥<br><br>
असकृद्देवता युद्धे नागगन्धर्वदानवाः ।<br/>
निर्जिताः समरे येन स ते पार्श्वमुपागतः ॥ १६ ॥<br><br>
तस्य सर्वसमृद्धस्य रावणस्य महात्मनः ।<br/>
किमद्य राक्षसेन्द्रस्य भार्यात्वं नेच्छसेऽधमे ॥ १७ ॥<br><br>
ततस्तु दुर्मुखी नाम राक्षसी वाक्यमब्रवीत् ।<br/>
यस्य सूर्यो न तपति भीतो यस्य च मारुतः ॥ १८ ॥<br><br>
न वाति चासितापाङ्गे किं त्वं तस्य न तिष्ठसि । [स्मायतापाङ्गे]<br/>
पुष्पवृष्टिं च तरवो मुमुचुर्यस्य वै भयात् ॥ १९ ॥<br><br>
शैलाश्च सुभ्रूः पानीयं जलदाश्च यदेच्छति ।<br/>
तस्य नैरृतराजस्य राजराजस्य भामिनि ॥ २० ॥<br><br>
किं त्वं न कुरुषे बुद्धिं भार्यार्थे रावणस्य हि ।<br/>
साधु ते तत्त्वतो देवि कथितं साधु भामिनि ।<br/>
गृहाण सुस्मिते वाक्यमन्यथा न भविष्यसि ॥ २१ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे त्रयोविंशः सर्गः ॥ २३ ॥

<br><div class="card-text">https://stotranidhi.com/hi/valmiki-ramayana-sundara-kanda-in-sanskrit/</div>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
