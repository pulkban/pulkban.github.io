<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 12</h1>
<div class="card-body display-6">

॥ हनुमद्विषादः ॥<br><br>
स तस्य मध्ये भवनस्य मारुति-<br/>
-र्लतागृहांश्चित्रगृहान्निशागृहान् ।<br/>
जगाम सीतां प्रति दर्शनोत्सुको<br/>
न चैव तां पश्यति चारुदर्शनाम् ॥ १ ॥<br><br>
स चिन्तयामास ततो महाकपिः<br/>
प्रियामपश्यन्रघुनन्दनस्य ताम् ।<br/>
ध्रुवं हि सीता म्रियते यथा न मे<br/>
विचिन्वतो दर्शनमेति मैथिली ॥ २ ॥<br><br>
सा राक्षसानां प्रवरेण जानकी<br/>
स्वशीलसंरक्षणतत्परा सती ।<br/>
अनेन नूनं प्रतिदुष्टकर्मणा<br/>
हता भवेदार्यपथे परे स्थिता ॥ ३ ॥<br><br>
विरूपरूपा विकृता विवर्चसो<br/>
महानना दीर्घविरूपदर्शनाः ।<br/>
समीक्ष्य सा राक्षसराजयोषितो<br/>
भयाद्विनष्टा जनकेश्वरात्मजा ॥ ४ ॥<br><br>
सीतामदृष्ट्वा ह्यनवाप्य पौरुषं<br/>
विहृत्य कालं सह वानरैश्चिरम् ।<br/>
न मेऽस्ति सुग्रीवसमीपगा गतिः<br/>
सुतीक्ष्णदण्डो बलवांश्च वानरः ॥ ५ ॥<br><br>
दृष्टमन्तःपुरं सर्वं दृष्टा रावणयोषितः ।<br/>
न सीता दृश्यते साध्वी वृथा जातो मम श्रमः ॥ ६ ॥<br><br>
किं नु मां वानराः सर्वे गतं वक्ष्यन्ति सङ्गताः ।<br/>
गत्वा तत्र त्वया वीर किं कृतं तद्वदस्व नः ॥ ७ ॥<br><br>
अदृष्ट्वा किं प्रवक्ष्यामि तामहं जनकात्मजाम् ।<br/>
ध्रुवं प्रायमुपैष्यन्ति कालस्य व्यतिवर्तने ॥ ८ ॥<br><br>
किं वा वक्ष्यति वृद्धश्च जाम्बवानङ्गदश्च सः ।<br/>
गतं पारं समुद्रस्य वानराश्च समागताः ॥ ९ ॥<br><br>
अनिर्वेदः श्रियो मूलमनिर्वेदः परं सुखम् ।<br/>
अनिर्वेदो हि सततं सर्वार्थेषु प्रवर्तकः ॥ १० ॥<br><br>
करोति सफलं जन्तोः कर्म यत्तत्करोति सः ।<br/>
तस्मादनिर्वेदकृतं यत्नं चेष्टेऽहमुत्तमम् ॥ ११ ॥<br><br>
भूयस्तावद्विचेष्यामि देशान्रावणपालितान् ।<br/>
आपानशाला विचितास्तथा पुष्पगृहाणि च ॥ १२ ॥<br><br>
चित्रशालाश्च विचिता भूयः क्रीडागृहाणि च ।<br/>
निष्कुटान्तररथ्याश्च विमानानि च सर्वशः ॥ १३ ॥<br><br>
[* भूयस्तत्र विचेष्यामि न यत्र विचयः कृतः । *]<br/>
इति सञ्चिन्त्य भूयोऽपि विचेतुमुपचक्रमे ।<br/>
भूमीगृहांश्चैत्यगृहान् गृहातिगृहकानपि ॥ १४ ॥<br><br>
उत्पतन्निष्पतंश्चापि तिष्ठन्गच्छन्पुनः पुनः ।<br/>
अपावृण्वंश्च द्वाराणि कपाटान्यवघाटयन् ॥ १५ ॥<br><br>
प्रविशन्निष्पतंश्चापि प्रपतन्नुत्पतन्नपि ।<br/>
सर्वमप्यवकाशं स विचचार महाकपिः ॥ १६ ॥<br><br>
चतुरङ्गुलमात्रोऽपि नावकाशः स विद्यते ।<br/>
रावणान्तःपुरे तस्मिन्यं कपिर्न जगाम सः ॥ १७ ॥<br><br>
प्राकारान्तररथ्याश्च वेदिकाश्चैत्यसंश्रयाः ।<br/>
दीर्घिकाः पुष्करिण्यश्च सर्वं तेनावलोकितम् ॥ १८ ॥<br><br>
राक्षस्यो विविधाकारा विरूपा विकृतास्तदा ।<br/>
दृष्टा हनुमता तत्र न तु सा जनकात्मजा ॥ १९ ॥<br><br>
रूपेणाप्रतिमा लोके वरा विद्याधरस्त्रियः ।<br/>
दृष्टा हनुमता तत्र न तु राघवनन्दिनी ॥ २० ॥<br><br>
नागकन्या वरारोहाः पूर्णचन्द्रनिभाननाः ।<br/>
दृष्टा हनुमता तत्र न तु सीता सुमध्यमा ॥ २१ ॥<br><br>
प्रमथ्य राक्षसेन्द्रेण नागकन्या बलाद्धृताः ।<br/>
दृष्टा हनुमता तत्र न सा जनकनन्दिनी ॥ २२ ॥<br><br>
सोऽपश्यंस्तां महाबाहुः पश्यंश्चान्या वरस्त्रियः ।<br/>
विषसाद मुहुर्धीमान् हनुमान्मारुतात्मजः ॥ २३ ॥<br><br>
उद्योगं वानरेन्द्राणां प्लवनं सागरस्य च ।<br/>
व्यर्थं वीक्ष्यानिलसुतश्चिन्तां पुनरुपागमत् ॥ २४ ॥<br><br>
अवतीर्य विमानाच्च हनुमान्मारुतात्मजः ।<br/>
चिन्तामुपजगामाथ शोकोपहतचेतनः ॥ २५ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे द्वादशः सर्गः ॥ १२ ॥

</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
