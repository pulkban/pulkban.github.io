<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 10</h1>
<div class="card-body display-6">

॥ मन्दोदरीदर्शनम् ॥<br/><br/>
तत्र दिव्योपमं मुख्यं स्फाटिकं रत्नभूषितम् ।<br/>
अवेक्षमाणो हनुमान् ददर्श शयनासनम् ॥ १ ॥<br/><br/>
दान्तकाञ्चनचित्राङ्गैर्वैडूर्यैश्च वरासनैः ।<br/>
महार्हास्तरणोपेतैरुपपन्नं महाधनैः ॥ २ ॥<br/><br/>
तस्य चैकतमे देशे सोऽग्र्यमालाविभूषितम् ।<br/>
ददर्श पाण्डुरं छत्रं ताराधिपतिसन्निभम् ॥ ३ ॥<br/><br/>
जातरूपपरिक्षिप्तं चित्रभानुसमप्रभम् ।<br/>
अशोकमालाविततं ददर्श परमासनम् ॥ ४ ॥<br/><br/>
वालव्यजनहस्ताभिर्वीज्यमानं समन्ततः ।<br/>
गन्धैश्च विविधैर्जुष्टं वरधूपेन धूपितम् ॥ ५ ॥<br/><br/>
परमास्तरणास्तीर्णमाविकाजिनसंवृतम् ।<br/>
दामभिर्वरमाल्यानां समन्तादुपशोभितम् ॥ ६ ॥<br/><br/>
तस्मिन् जीमूतसङ्काशं प्रदीप्तोत्तमकुण्डलम् ।<br/>
लोहिताक्षं महाबाहुं महारजतवाससम् ॥ ७ ॥<br/><br/>
लोहितेनानुलिप्ताङ्गं चन्दनेन सुगन्धिना ।<br/>
सन्ध्यारक्तमिवाकाशे तोयदं सतटिद्गणम् ॥ ८ ॥<br/><br/>
वृतमाभरणैर्दिव्यैः सुरूपं कामरूपिणम् ।<br/>
सवृक्षवनगुल्माढ्यं प्रसुप्तमिव मन्दरम् ॥ ९ ॥<br/><br/>
क्रीडित्वोपरतं रात्रौ वराभरणभूषितम् ।<br/>
प्रियं राक्षसकन्यानां राक्षसानां सुखावहम् ॥ १० ॥<br/><br/>
पीत्वाप्युपरतं चापि ददर्श स महाकपिः ।<br/>
भास्वरे शयने वीरं प्रसुप्तं राक्षसाधिपम् ॥ ११ ॥<br/><br/>
निःश्वसन्तं यथा नागं रावणं वानरर्षभः ।<br/>
आसाद्य परमोद्विग्नः सोऽपासर्पत्सुभीतवत् ॥ १२ ॥<br/><br/>
अथारोहणमासाद्य वेदिकान्तरमाश्रितः ।<br/>
सुप्तं राक्षसशार्दूलं प्रेक्षते स्म महाकपिः ॥ १३ ॥<br/><br/>
शुशुभे राक्षसेन्द्रस्य स्वपतः शयनोत्तमम् ।<br/>
गन्धहस्तिनि संविष्टे यथा प्रस्रवणं महत् ॥ १४ ॥<br/><br/>
काञ्चनाङ्गदनद्धौ च ददर्श स महात्मनः ।<br/>
विक्षिप्तौ राक्षसेन्द्रस्य भुजाविन्द्रध्वजोपमौ ॥ १५ ॥<br/><br/>
ऐरावतविषाणाग्रैरापीडनकृतव्रणौ ।<br/>
वज्रोल्लिखितपीनांसौ विष्णुचक्रपरिक्षतौ ॥ १६ ॥<br/><br/>
पीनौ समसुजातांसौ सङ्गतौ बलसम्युतौ ।<br/>
सुलक्षणनखाङ्गुष्ठौ स्वङ्गुलीयकलक्षितौ ॥ १७ ॥ [-तल]<br/><br/>
संहतौ परिघाकारौ वृत्तौ करिकरोपमौ ।<br/>
विक्षिप्तौ शयने शुभ्रे पञ्चशीर्षाविवोरगौ ॥ १८ ॥<br/><br/>
शशक्षतजकल्पेन सुशीतेन सुगन्धिना ।<br/>
चन्दनेन परार्ध्येन स्वनुलिप्तौ स्वलङ्कृतौ ॥ १९ ॥<br/><br/>
उत्तमस्त्रीविमृदितौ गन्धोत्तमनिषेवितौ ।<br/>
यक्षपन्नगगन्धर्वदेवदानवराविणौ ॥ २० ॥<br/><br/>
ददर्श स कपिस्तस्य बाहू शयनसंस्थितौ ।<br/>
मन्दरस्यान्तरे सुप्तौ महाही रुषिताविव ॥ २१ ॥<br/><br/>
ताभ्यां स परिपूर्णाभ्यां भुजाभ्यां राक्षसेश्वरः ।<br/>
शुशुभेऽचलसङ्काशः शृङ्गाभ्यामिव मन्दरः ॥ २२ ॥<br/><br/>
चूतपुन्नागसुरभिर्वकुलोत्तमसम्युतः ।<br/>
मृष्टान्नरससम्युक्तः पानगन्धपुरःसरः ॥ २३ ॥<br/><br/>
तस्य राक्षससिंहस्य निश्चक्राम महामुखात् ।<br/>
शयानस्य विनिःश्वासः पूरयन्निव तद्गृहम् ॥ २४ ॥<br/><br/>
मुक्तामणिविचित्रेण काञ्चनेन विराजितम् ।<br/>
मुकुटेनापवृत्तेन कुण्डलोज्ज्वलिताननम् ॥ २५ ॥<br/><br/>
रक्तचन्दनदिग्धेन तथा हारेण शोभिना ।<br/>
पीनायतविशालेन वक्षसाभिविराजितम् ॥ २६ ॥<br/><br/>
पाण्डरेणापविद्धेन क्षौमेण क्षतजेक्षणम् ।<br/>
महार्हेण सुसंवीतं पीतेनोत्तमवाससा ॥ २७ ॥<br/><br/>
माषराशिप्रतीकाशं निःश्वसन्तं भुजङ्गवत् ।<br/>
गाङ्गे महति तोयान्ते प्रसुप्तमिव कुञ्जरम् ॥ २८ ॥<br/><br/>
चतुर्भिः काञ्चनैर्दीपैर्दीप्यमानचतुर्दिशम् ।<br/>
प्रकाशीकृतसर्वाङ्गं मेघं विद्युद्गणैरिव ॥ २९ ॥<br/><br/>
पादमूलगताश्चापि ददर्श सुमहात्मनः ।<br/>
पत्नीः स प्रियभार्यस्य तस्य रक्षःपतेर्गृहे ॥ ३० ॥<br/><br/>
शशिप्रकाशवदनाश्चारुकुण्डलभूषिताः ।<br/>
अम्लानमाल्याभरणा ददर्श हरियूथपः ॥ ३१ ॥<br/><br/>
नृत्तवादित्रकुशला राक्षसेन्द्रभुजाङ्कगाः ।<br/>
वराभरणधारिण्यो निषण्णा ददृशे हरिः ॥ ३२ ॥<br/><br/>
वज्रवैडूर्यगर्भाणि श्रवणान्तेषु योषिताम् ।<br/>
ददर्श तापनीयानि कुण्डलान्यङ्गदानि च ॥ ३३ ॥<br/><br/>
तासां चन्द्रोपमैर्वक्त्रैः शुभैर्ललितकुण्डलैः ।<br/>
विरराज विमानं तन्नभस्तारागणैरिव ॥ ३४ ॥<br/><br/>
मदव्यायामखिन्नास्ता राक्षसेन्द्रस्य योषितः ।<br/>
तेषु तेष्ववकाशेषु प्रसुप्तास्तनुमध्यमाः ॥ ३५ ॥<br/><br/>
अङ्गहारैस्तथैवान्या कोमलैर्नृत्तशालिनी ।<br/>
विन्यस्तशुभसर्वाङ्गी प्रसुप्ता वरवर्णिनी ॥ ३६ ॥<br/><br/>
काचिद्वीणां परिष्वज्य प्रसुप्ता सम्प्रकाशते ।<br/>
महानदीप्रकीर्णेव नलिनी पोतमाश्रिता ॥ ३७ ॥<br/><br/>
अन्या कक्षगतेनैव मड्डुकेनासितेक्षणा ।<br/>
प्रसुप्ता भामिनी भाति बालपुत्रेव वत्सला ॥ ३८ ॥<br/><br/>
पटहं चारुसर्वाङ्गी पीड्य शेते शुभस्तनी ।<br/>
चिरस्य रमणं लब्ध्वा परिष्वज्येव भामिनी ॥ ३९ ॥<br/><br/>
काचिद्वंशं परिष्वज्य सुप्ता कमललोचना ।<br/>
रहः प्रियतमं गृह्य सकामेव च कामिनी ॥ ४० ॥<br/><br/>
विपञ्चीं परिगृह्यान्या नियता नृत्तशालिनी ।<br/>
निद्रावशमनुप्राप्ता सहकान्तेव भामिनी ॥ ४१ ॥<br/><br/>
अन्या कनकसङ्काशैर्मृदुपीनैर्मनोरमैः ।<br/>
मृदङ्गं परिपीड्याङ्गैः प्रसुप्ता मत्तलोचना ॥ ४२ ॥<br/><br/>
भुजपार्श्वान्तरस्थेन कक्षगेन कृशोदरी ।<br/>
पणवेन सहानिन्द्या सुप्ता मदकृतश्रमा ॥ ४३ ॥<br/><br/>
डिण्डिमं परिगृह्यान्या तथैवासक्तडिण्डिमा ।<br/>
प्रसुप्ता तरुणं वत्समुपगूह्येव भामिनी ॥ ४४ ॥<br/><br/>
काचिदाडम्बरं नारी भुजसम्योगपीडितम् ।<br/>
कृत्वा कमलपत्राक्षी प्रसुप्ता मदमोहिता ॥ ४५ ॥<br/><br/>
कलशीमपविद्ध्यान्या प्रसुप्ता भाति भामिनी ।<br/>
वसन्ते पुष्पशबला मालेव परिमार्जिता ॥ ४६ ॥<br/><br/>
पाणिभ्यां च कुचौ काचित्सुवर्णकलशोपमौ ।<br/>
उपगूह्याबला सुप्ता निद्राबलपराजिता ॥ ४७ ॥<br/><br/>
अन्या कमलपत्राक्षी पूर्णेन्दुसदृशानना ।<br/>
अन्यामालिङ्ग्य सुश्रोणीं प्रसुप्ता मदविह्वला ॥ ४८ ॥<br/><br/>
आतोद्यानि विचित्राणि परिष्वज्यापराः स्त्रियः ।<br/>
निपीड्य च कुचैः सुप्ताः कामिन्यः कामुकानिव ॥ ४९ ॥<br/><br/>
तासामेकान्तविन्यस्ते शयानां शयने शुभे ।<br/>
ददर्श रूपसम्पन्नामपरां स कपिः स्त्रियम् ॥ ५० ॥<br/><br/>
मुक्तामणिसमायुक्तैर्भूषणैः सुविभूषिताम् ।<br/>
विभूषयन्तीमिव तत्स्वश्रिया भवनोत्तमम् ॥ ५१ ॥<br/><br/>
गौरीं कनकवर्णाङ्गीमिष्टामन्तःपुरेश्वरीम् ।<br/>
कपिर्मन्दोदरीं तत्र शयानां चारुरूपिणीम् ॥ ५२ ॥<br/><br/>
स तां दृष्ट्वा महाबाहुर्भूषितां मारुतात्मजः ।<br/>
तर्कयामास सीतेति रूपयौवनसम्पदा ।<br/>
हर्षेण महता युक्तो ननन्द हरियूथपः ॥ ५३ ॥<br/><br/>
आस्फोटयामास चुचुम्ब पुच्छं<br/>
ननन्द चिक्रीड जगौ जगाम ।<br/>
स्तम्भानरोहन्निपपात भूमौ<br/>
निदर्शयन्स्वां प्रकृतिं कपीनाम् ॥ ५४ ॥<br/><br/>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे दशमः सर्गः ॥ १० ॥<br/><br/>


</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
