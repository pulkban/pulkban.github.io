<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 15</h1>
<div class="card-body display-6">

॥ सीतोपलभ्यः ॥<br><br>
स वीक्षमाणस्तत्रस्थो मार्गमाणश्च मैथिलीम् ।<br/>
अवेक्षमाणश्च महीं सर्वां तामन्ववैक्षत ॥ १ ॥<br><br>
सन्तानकलताभिश्च पादपैरुपशोभिताम् ।<br/>
दिव्यगन्धरसोपेतां सर्वतः समलङ्कृताम् ॥ २ ॥<br><br>
तां स नन्दनसङ्काशां मृगपक्षिभिरावृताम् ।<br/>
हर्म्यप्रासादसम्बाधां कोकिलाकुलनिःस्वनाम् ॥ ३ ॥<br><br>
काञ्चनोत्पलपद्माभिर्वापीभिरुपशोभिताम् ।<br/>
बह्वासनकुथोपेतां बहुभूमिगृहायुताम् ॥ ४ ॥<br><br>
सर्वर्तुकुसुमै रम्यां फलवद्भिश्च पादपैः ।<br/>
पुष्पितानामशोकानां श्रिया सूर्योदयप्रभाम् ॥ ५ ॥<br><br>
प्रदीप्तामिव तत्रस्थो मारुतिः समुदैक्षत ।<br/>
निष्पत्रशाखां विहगैः क्रियमाणामिवासकृत् ॥ ६ ॥<br><br>
विनिष्पतद्भिः शतशश्चित्रैः पुष्पावतंसकैः ।<br/>
आमूलपुष्पनिचितैरशोकैः शोकनाशनैः ॥ ७ ॥<br><br>
पुष्पभारातिभारैश्च स्पृशद्भिरिव मेदिनीम् ।<br/>
कर्णिकारैः कुसुमितैः किंशुकैश्च सुपुष्पितैः ॥ ८ ॥<br><br>
स देशः प्रभया तेषां प्रदीप्त इव सर्वतः ।<br/>
पुन्नागाः सप्तपर्णाश्च चम्पकोद्दालकास्तथा ॥ ९ ॥<br><br>
विवृद्धमूला बहवः शोभन्ते स्म सुपुष्पिताः ।<br/>
शातकुम्भनिभाः केचित्केचिदग्निशिखोपमाः ॥ १० ॥<br><br>
नीलाञ्जननिभाः केचित्तत्राशोकाः सहस्रशः ।<br/>
नन्दनं विविधोद्यानं चित्रं चैत्ररथं यथा ॥ ११ ॥<br><br>
अतिवृत्तमिवाचिन्त्यं दिव्यं रम्यं श्रियावृतम् ।<br/>
द्वितीयमिव चाकाशं पुष्पज्योतिर्गणायुतम् ॥ १२ ॥<br><br>
पुष्परत्नशतैश्चित्रं पञ्चमं सागरं यथा ।<br/>
सर्वर्तुपुष्पैर्निचितं पादपैर्मधुगन्धिभिः ॥ १३ ॥<br><br>
नानानिनादैरुद्यानं रम्यं मृगगणैर्द्विजैः ।<br/>
अनेकगन्धप्रवहं पुण्यगन्धं मनोरमम् ॥ १४ ॥<br><br>
शैलेन्द्रमिव गन्धाढ्यं द्वितीयं गन्धमादनम् ।<br/>
अशोकवनिकायां तु तस्यां वानरपुङ्गवः ॥ १५ ॥<br><br>
स ददर्शाविदूरस्थं चैत्यप्रासादमुच्छ्रितम् ।<br/>
मध्ये स्तम्भसहस्रेण स्थितं कैलासपाण्डुरम् ॥ १६ ॥<br><br>
प्रवालकृतसोपानं तप्तकाञ्चनवेदिकम् ।<br/>
मुष्णन्तमिव चक्षूंषि द्योतमानमिव श्रिया ॥ १७ ॥<br><br>
विमलं प्रांशुभावत्वादुल्लिखन्तमिवाम्बरम् ।<br/>
ततो मलिनसंवीतां राक्षसीभिः समावृताम् ॥ १८ ॥<br><br>
उपवासकृशां दीनां निःश्वसन्तीं पुनः पुनः ।<br/>
ददर्श शुक्लपक्षादौ चन्द्ररेखामिवामलाम् ॥ १९ ॥<br><br>
मन्दं प्रख्यायमानेन रूपेण रुचिरप्रभाम् ।<br/>
पिनद्धां धूमजालेन शिखामिव विभावसोः ॥ २० ॥<br><br>
पीतेनैकेन संवीतां क्लिष्टेनोत्तमवाससा ।<br/>
सपङ्कामनलङ्कारां विपद्मामिव पद्मिनीम् ॥ २१ ॥<br><br>
पीडितां दुःखसन्तप्तां परिम्लानां तपस्विनीम् । [व्रीडितां]<br/>
ग्रहेणाङ्गारकेणेव पीडितामिव रोहिणीम् ॥ २२ ॥<br><br>
अश्रुपूर्णमुखीं दीनां कृशामनशनेन च ।<br/>
शोकध्यानपरां दीनां नित्यं दुःखपरायणाम् ॥ २३ ॥<br><br>
प्रियं जनमपश्यन्तीं पश्यन्तीं राक्षसीगणम् ।<br/>
स्वगणेन मृगीं हीनां श्वगणाभिवृतामिव ॥ २४ ॥<br><br>
नीलनागाभया वेण्या जघनं गतयैकया ।<br/>
नीलया नीरदापाये वनराज्या महीमिव ॥ २५ ॥<br><br>
सुखार्हां दुःखसन्तप्तां व्यसनानामकोविदाम् ।<br/>
तां समीक्ष्य विशालाक्षीमधिकं मलिनां कृशाम् ॥ २६ ॥<br><br>
तर्कयामास सीतेति कारणैरुपपादिभिः ।<br/>
ह्रियमाणा तदा तेन रक्षसा कामरूपिणा ॥ २७ ॥<br><br>
यथारूपा हि दृष्टा वै तथारूपेयमङ्गना ।<br/>
पूर्णचन्द्राननां सुभ्रूं चारुवृत्तपयोधराम् ॥ २८ ॥<br><br>
कुर्वन्तीं प्रभया देवीं सर्वा वितिमिरा दिशः ।<br/>
तां नीलकण्ठीं बिम्बोष्ठीं सुमध्यां सुप्रतिष्ठिताम् ॥ २९ ॥ [नीलकेशीं]
सीतां पद्मपलाशाक्षीं मन्मथस्य रतिं यथा ।<br/>
इष्टां सर्वस्य जगतः पूर्णचन्द्रप्रभामिव ॥ ३० ॥<br><br>
भूमौ सुतनुमासीनां नियतामिव तापसीम् ।<br/>
निःश्वासबहुलां भीरुं भुजगेन्द्रवधूमिव ॥ ३१ ॥<br><br>
शोकजालेन महता विततेन न राजतीम् ।<br/>
संसक्तां धूमजालेन शिखामिव विभावसोः ॥ ३२ ॥<br><br>
तां स्मृतीमिव सन्दिग्धामृद्धिं निपतितामिव ।<br/>
विहतामिव च श्रद्धामाशां प्रतिहतामिव ॥ ३३ ॥<br><br>
सोपसर्गां यथा सिद्धिं बुद्धिं सकलुषामिव ।<br/>
अभूतेनापवादेन कीर्तिं निपतितामिव ॥ ३४ ॥<br><br>
रामोपरोधव्यथितां रक्षोहरणकर्शिताम् ।<br/>
अबलां मृगशाबाक्षीं वीक्षमाणां ततस्ततः ॥ ३५ ॥<br><br>
बाष्पाम्बुपरिपूर्णेन कृष्णवक्राक्षिपक्ष्मणा ।<br/>
वदनेनाप्रसन्नेन निःश्वसन्तीं पुनः पुनः ॥ ३६ ॥<br><br>
मलपङ्कधरां दीनां मण्डनार्हाममण्डिताम् ।<br/>
प्रभां नक्षत्रराजस्य कालमेघैरिवावृताम् ॥ ३७ ॥<br><br>
तस्य सन्दिदिहे बुद्धिर्मुहुः सीतां निरीक्ष्य तु ।<br/>
आम्नायानामयोगेन विद्यां प्रशिथिलामिव ॥ ३८ ॥<br><br>
दुःखेन बुबुधे सीतां हनुमाननलङ्कृताम् ।<br/>
संस्कारेण यथा हीनां वाचमर्थान्तरं गताम् ॥ ३९ ॥<br><br>
तां समीक्ष्य विशालाक्षीं राजपुत्रीमनिन्दिताम् ।<br/>
तर्कयामास सीतेति कारणैरुपपादिभिः ॥ ४० ॥<br><br>
वैदेह्या यानि चाङ्गेषु तदा रामोऽन्वकीर्तयत् ।<br/>
तान्याभरणजालानि शाखाशोभीन्यलक्षयत् ॥ ४१ ॥<br><br>
सुकृतौ कर्णवेष्टौ च श्वदंष्ट्रौ च सुसंस्थितौ ।<br/>
मणिविद्रुमचित्राणि हस्तेष्वाभरणानि च ॥ ४२ ॥<br><br>
श्यामानि चिरयुक्तत्वात्तथा संस्थानवन्ति च ।<br/>
तान्येवैतानि मन्येऽहं यानि रामोऽन्वकीर्तयत् ॥ ४३ ॥<br><br>
तत्र यान्यवहीनानि तान्यहं नोपलक्षये ।<br/>
यान्यस्या नावहीनानि तानीमानि न संशयः ॥ ४४ ॥<br><br>
पीतं कनकपट्‍टाभं स्रस्तं तद्वसनं शुभम् ।<br/>
उत्तरीयं नगासक्तं तदा दृष्टं प्लवङ्गमैः ॥ ४५ ॥<br><br>
भूषणानि च मुख्यानि दृष्टानि धरणीतले ।<br/>
अनयैवापविद्धानि स्वनवन्ति महान्ति च ॥ ४६ ॥<br><br>
इदं चिरगृहीतत्वाद्वसनं क्लिष्टवत्तरम् ।<br/>
तथापि नूनं तद्वर्णं तथा श्रीमद्यथेतरत् ॥ ४७ ॥<br><br>
इयं कनकवर्णाङ्गी रामस्य महिषी प्रिया ।<br/>
प्रनष्टापि सती यास्य मनसो न प्रणश्यति ॥ ४८ ॥<br><br>
इयं सा यत्कृते रामश्चतुर्भिः परितप्यते ।<br/>
कारुण्येनानृशंस्येन शोकेन मदनेन च ॥ ४९ ॥<br><br>
स्त्री प्रनष्टेति कारुण्यादाश्रितेत्यानृशंस्यतः ।<br/>
पत्नी नष्टेति शोकेन प्रियेति मदनेन च ॥ ५० ॥<br><br>
अस्या देव्या यथा रूपमङ्गप्रत्यङ्गसौष्ठवम् ।<br/>
रामस्य च यथा रूपं तस्येयमसितेक्षणा ॥ ५१ ॥<br><br>
अस्या देव्या मनस्तस्मिंस्तस्य चास्यां प्रतिष्ठितम् ।<br/>
तेनेयं स च धर्मात्मा मुहूर्तमपि जीवति ॥ ५२ ॥<br><br>
दुष्करं कृतवान्रामो हीनो यदनया प्रभुः ।<br/>
धारयत्यात्मनो देहं न शोकेनावसीदति ॥ ५३ ॥<br><br>
दुष्करं कुरुते रामो य इमां मत्तकाशिनीम् ।<br/>
विना सीतां महाबाहुर्मुहूर्तमपि जीवति ॥ ५४ ॥<br><br>
एवं सीतां तदा दृष्ट्वा हृष्टः पवनसम्भवः ।<br/>
जगाम मनसा रामं प्रशशंस च तं प्रभुम् ॥ ५५ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे पञ्चदशः सर्गः ॥ १५ ॥
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
