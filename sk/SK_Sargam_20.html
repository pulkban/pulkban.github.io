<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body { font-family: "Lato", sans-serif; }
.card-text{ font-size:19px; }
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 20</h1>
<div class="card-body display-6">

॥ प्रणयप्रार्थना ॥<br><br>
स तां पतिव्रतां दीनां निरानन्दां तपस्विनीम् ।<br/>
साकारैर्मधुरैर्वाक्यैर्न्यदर्शयत रावणः ॥ १ ॥<br><br>
मां दृष्ट्वा नागनासोरु गूहमाना स्तनोदरम् ।<br/>
अदर्शनमिवात्मानं भयान्नेतुं त्वमिच्छसि ॥ २ ॥<br><br>
कामये त्वां विशालाक्षि बहु मन्यस्व मां प्रिये ।<br/>
सर्वाङ्गगुणसम्पन्ने सर्वलोकमनोहरे ॥ ३ ॥<br><br>
नेह केचिन्मनुष्या वा राक्षसाः कामरूपिणः ।<br/>
व्यपसर्पतु ते सीते भयं मत्तः समुत्थितम् ॥ ४ ॥<br><br>
स्वधर्मो रक्षसां भीरु सर्वथैव न संशयः ।<br/>
गमनं वा परस्त्रीणां हरणं सम्प्रमथ्य वा ॥ ५ ॥<br><br>
एवं चैतदकामां तु न त्वां स्प्रक्ष्यामि मैथिलि ।<br/>
कामं कामः शरीरे मे यथाकामं प्रवर्तताम् ॥ ६ ॥<br><br>
देवि नेह भयं कार्यं मयि विश्वसिहि प्रिये ।<br/>
प्रणयस्व च तत्त्वेन मैवं भूः शोकलालसा ॥ ७ ॥<br><br>
एकवेणी धराशय्या ध्यानम् मलिनमम्बरम् ।<br/>
अस्थानेऽप्युपवासश्च नैतान्यौपयिकानि ते ॥ ८ ॥<br><br>
विचित्राणि च माल्यानि चन्दनान्यगरूणि च ।<br/>
विविधानि च वासांसि दिव्यान्याभरणानि च ॥ ९ ॥<br><br>
महार्हाणि च पानानि शयनान्यासनानि च ।<br/>
गीतं नृत्तं च वाद्यं च लभ मां प्राप्य मैथिलि ॥ १० ॥<br><br>
स्त्रीरत्नमसि मैवं भूः कुरु गात्रेषु भूषणम् ।<br/>
मां प्राप्य हि कथं नु स्यास्त्वमनर्हा सुविग्रहे ॥ ११ ॥<br><br>
इदं ते चारु सञ्जातं यौवनं व्यतिवर्तते ।<br/>
यदतीतं पुनर्नैति स्रोतः शीघ्रमपामिव ॥ १२ ॥<br><br>
त्वां कृत्वोपरतो मन्ये रूपकर्ता स विश्वसृक् ।<br/>
न हि रूपोपमा त्वन्या तवास्ति शुभदर्शने ॥ १३ ॥<br><br>
त्वां समासाद्य वैदेहि रूपयौवनशालिनीम् ।<br/>
कः पुमानतिवर्तेत साक्षादपि पितामहः ॥ १४ ॥<br><br>
यद्यत्पश्यामि ते गात्रं शीतांशुसदृशानने ।<br/>
तस्मिंस्तस्मिन्पृथुश्रोणि चक्षुर्मम निबध्यते ॥ १५ ॥<br><br>
भव मैथिलि भार्या मे मोहमेनं विसर्जय ।<br/>
बह्वीनामुत्तमस्त्रीणामाहृतानामितस्ततः ॥ १६ ॥<br><br>
सर्वासामेव भद्रं ते ममाग्रमहिषी भव ।<br/>
लोकेभ्यो यानि रत्नानि सम्प्रमथ्याहृतानि वै ॥ १७ ॥<br><br>
तानि मे भीरु सर्वाणि राज्यं चैतदहं च ते ।<br/>
विजित्य पृथिवीं सर्वां नानानगरमालिनीम् ॥ १८ ॥<br><br>
जनकाय प्रदास्यामि तव हेतोर्विलासिनि ।<br/>
नेह पश्यामि लोकेऽन्यं यो मे प्रतिबलो भवेत् ॥ १९ ॥<br><br>
पश्य मे सुमहद्वीर्यमप्रतिद्वन्द्वमाहवे ।<br/>
असकृत्सम्युगे भग्ना मया विमृदितध्वजाः ॥ २० ॥<br><br>
अशक्ताः प्रत्यनीकेषु स्थातुं मम सुरासुराः ।<br/>
इच्छया क्रियतामद्य प्रतिकर्म तवोत्तमम् ॥ २१ ॥<br><br>
सप्रभाण्यवसज्यन्तां तवाङ्गे भूषणानि च ।<br/>
साधु पश्यामि ते रूपं सम्युक्तं प्रतिकर्मणा ॥ २२ ॥<br><br>
प्रतिकर्माभिसम्युक्ता दाक्षिण्येन वरानने ।<br/>
भुङ्क्ष्व भोगान्यथाकामं पिब भीरु रमस्व च ॥ २३ ॥<br><br>
यथेष्टं च प्रयच्छ त्वं पृथिवीं वा धनानि च ।<br/>
रमस्व मयि विस्रब्धा धृष्टमाज्ञापयस्व च ॥ २४ ॥ [ललस्व]
मत्र्पसादाल्ललन्त्याश्च ललन्तां बान्धवास्तव ।<br/>
ऋद्धिं ममानुपश्य त्वं श्रियं भद्रे यशश्च मे ॥ २५ ॥<br><br>
किं करिष्यसि रामेण सुभगे चीरवाससा ।<br/>
निक्षिप्तविजयो रामो गतश्रीर्वनगोचरः ॥ २६ ॥<br><br>
व्रती स्थण्डिलशायी च शङ्के जीवति वा न वा ।<br/>
न हि वैदेहि रामस्त्वां द्रष्टुं वाप्युपलप्स्यते ॥ २७ ॥<br><br>
पुरो बलाकैरसितैर्मेघैर्ज्योत्स्नामिवावृताम् ।<br/>
न चापि मम हस्तात्त्वां प्राप्तुमर्हति राघवः ॥ २८ ॥<br><br>
हिरण्यकशिपुः कीर्तिमिन्द्रहस्तगतामिव ।<br/>
चारुस्मिते चारुदति चारुनेत्रे विलासिनि ॥ २९ ॥<br><br>
मनो हरसि मे भीरु सुपर्णः पन्नगं यथा ।<br/>
क्लिष्टकौशेयवसनां तन्वीमप्यनलङ्कृताम् ॥ ३० ॥<br><br>
त्वां दृष्ट्वा स्वेषु दारेषु रतिं नोपलभाम्यहम् ।<br/>
अन्तःपुरनिवासिन्यः स्त्रियः सर्वगुणान्विताः ॥ ३१ ॥<br><br>
यावन्त्यो मम सर्वासामैश्वर्यं कुरु जानकि ।<br/>
मम ह्यसितकेशान्ते त्रैलोक्यप्रवराः स्त्रियः ॥ ३२ ॥<br><br>
तास्त्वां परिचरिष्यन्ति श्रियमप्सरसो यथा ।<br/>
यानि वैश्रवणे सुभ्रु रत्नानि च धनानि च ॥ ३३ ॥<br><br>
तानि लोकांश्च सुश्रोणि मां च भुङ्क्ष्व यथासुखम् ।<br/>
न रामस्तपसा देवि न बलेन न विक्रमैः ।<br/>
न धनेन मया तुल्यस्तेजसा यशसाऽपि वा ॥ ३४ ॥<br><br>
पिब विहर रमस्व भुङ्क्ष्व भोगान्<br/>
धननिचयं प्रदिशामि मेदिनीं च ।<br/>
मयि लल ललने यथासुखं त्वं<br/>
त्वयि च समेत्य ललन्तु बान्धवास्ते ॥ ३५ ॥<br><br>
कुसुमिततरुजालसन्ततानि<br/>
भ्रमरयुतानि समुद्रतीरजानि ।<br/>
कनकविमलहारभूषिताङ्गी<br/>
विहर मया सह भीरु काननानि ॥ ३६ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे विंशः सर्गः ॥ २० ॥

<br><div class="card-text">https://stotranidhi.com/hi/valmiki-ramayana-sundara-kanda-in-sanskrit/</div>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
