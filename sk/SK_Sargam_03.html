<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 3</h1>
<div class="card-body display-6">

॥ लङ्काधिदेवताविजयः ॥<br/><br/>
स लम्बशिखरे लम्बे लम्बतोयदसन्निभे ।<br/>
सत्त्वमास्थाय मेधावी हनुमान्मारुतात्मजः ॥ १ ॥<br/><br/>
निशि लङ्कां महासत्त्वो विवेश कपिकुञ्जरः ।<br/>
रम्यकाननतोयाढ्यां पुरीं रावणपालिताम् ॥ २<br/><br/>
शारदाम्बुधरप्रख्यैर्भवनैरुपशोभिताम् ।<br/>
सागरोपमनिर्घोषां सागरानिलसेविताम् ॥ ३ ॥<br/><br/>
सुपुष्टबलसङ्घुष्टां यथैव विटपावतीम् ।<br/>
चारुतोरणनिर्यूहां पाण्डुरद्वारतोरणाम् ॥ ४ ॥<br/><br/>
भुजगाचरितां गुप्तां शुभां भोगवतीमिव ।<br/>
तां सविद्युद्घनाकीर्णां ज्योतिर्मार्गनिषेविताम् ॥ ५ ॥<br/><br/>
मन्दमारुतसञ्चारां यथेन्द्रस्यामरावतीम् ।<br/>
शातकुम्भेन महता प्राकारेणाभिसंवृताम् ॥ ६ ॥<br/><br/>
किङ्किणीजालघोषाभिः पताकाभिरलङ्कृताम् ।<br/>
आसाद्य सहसा हृष्टः प्राकारमभिपेदिवान् ॥ ७ ॥<br/><br/>
विस्मयाविष्टहृदयः पुरीमालोक्य सर्वतः ।<br/>
जाम्बूनदमयैर्द्वारैर्वैडूर्यकृतवेदिकैः ॥ ८ ॥<br/><br/>
वज्रस्फटिकमुक्ताभिर्मणिकुट्‍टिमभूषितैः ।<br/>
तप्तहाटकनिर्यूहैः राजतामलपाण्डुरैः ॥ ९ ॥<br/><br/>
वैडूर्यकृतसोपानैः स्फाटिकान्तरपांसुभिः ।<br/>
चारु सञ्जवनोपेतैः खमिवोत्पतितैः शुभैः ॥ १० ॥<br/><br/>
क्रौञ्चबर्हिणसङ्घुष्टैः राजहंसनिषेवितैः ।<br/>
तूर्याभरण निर्घोषैः सर्वतः प्रतिनादिताम् ॥ ११ ॥<br/><br/>
वस्वोकसाराप्रतिमां तां वीक्ष्य नगरीं ततः ।<br/>
खमिवोत्पतितां लङ्कां जहर्ष हनुमान्कपिः ॥ १२ ॥ [कामां]<br/><br/>
तां समीक्ष्य पुरीं रम्यां राक्षसाधिपतेः शुभाम् ।<br/>
अनुत्तमामृद्धियुतां चिन्तयामास वीर्यवान् ॥ १३ ॥<br/><br/>
नेयमन्येन नगरी शक्या धर्षयितुं बलात् ।<br/>
रक्षिता रावणबलैरुद्यतायुधधारिभिः ॥ १४ ॥<br/><br/>
कुमुदाङ्गदयोर्वापि सुषेणस्य महाकपेः ।<br/>
प्रसिद्धेयं भवेद्भूमिर्मैन्दद्विविदयोरपि ॥ १५ ॥<br/><br/>
विवस्वतस्तनूजस्य हरेश्च कुशपर्वणः ।<br/>
ऋक्षस्य केतुमालस्य मम चैव गतिर्भवेत् ॥ १६ ॥<br/><br/>
समीक्ष्य तु महाबाहू राघवस्य पराक्रमम् ।<br/>
लक्ष्मणस्य च विक्रान्तमभवत्प्रीतिमान्कपिः ॥ १७ ॥<br/><br/>
तां रत्नवसनोपेतां गोष्ठागारावतंसकाम् ।<br/>
यन्त्रागारस्तनीमृद्धां प्रमदामिव भूषिताम् ॥ १८ ॥<br/><br/>
तां नष्टतिमिरां दीपैर्भास्वरैश्च महागृहैः ।<br/>
नगरीं राक्षसेन्द्रस्य ददर्श स महाकपिः ॥ १९ ॥<br/><br/>
अथ सा हरिशार्दूलं प्रविशन्तं महाबलम् ।<br/>
नगरी स्वेन रूपेण ददर्श पवनात्मजम् ॥ २० ॥<br/><br/>
सा तं हरिवरं दृष्ट्वा लङ्का रावणपालिता ।<br/>
स्वयमेवोत्थिता तत्र विकृतानन दर्शना ॥ २१ ॥<br/><br/>
पुरस्तात्कपिवर्यस्य वायुसूनोरतिष्ठत ।<br/>
मुञ्चमाना महानादमब्रवीत्पवनात्मजम् ॥ २२ ॥<br/><br/>
कस्त्वं केन च कार्येण इह प्राप्तो वनालय ।<br/>
कथयस्वेह यत्तत्त्वं यावत्प्राणा धरन्ति ते ॥ २३ ॥<br/><br/>
न शक्यं खल्वियं लङ्का प्रवेष्टुं वानर त्वया ।<br/>
रक्षिता रावणबलैरभिगुप्ता समन्ततः ॥ २४ ॥<br/><br/>
अथ तामब्रवीद्वीरो हनुमानग्रतः स्थिताम् ।<br/>
कथयिष्यामि ते तत्त्वं यन्मान्त्वं परिपृच्छसि ॥ २५ ॥<br/><br/>
का त्वं विरूपनयना पुरद्वारेव तिष्ठसि ।<br/>
किमर्थं चापि मां रुद्ध्वा निर्भर्त्सयसि दारुणा ॥ २६ ॥<br/><br/>
हनुमद्वचनं श्रुत्वा लङ्का सा कामरूपिणी ।<br/>
उवाच वचनं क्रुद्धा परुषं पवनात्मजम् ॥ २७ ॥<br/><br/>
अहं राक्षसराजस्य रावणस्य महात्मनः ।<br/>
आज्ञाप्रतीक्षा दुर्धर्षा रक्षामि नगरीमिमाम् ॥ २८ ॥<br/><br/>
न शक्या मामवज्ञाय प्रवेष्टुं नगरी त्वया ।<br/>
अद्य प्राणैः परित्यक्तः स्वप्स्यसे निहतो मया ॥ २९ ॥<br/><br/>
अहं हि नगरी लङ्का स्वयमेव प्लवङ्गम ।<br/>
सर्वतः परिरक्षामि ह्येतत्ते कथितं मया ॥ ३० ॥<br/><br/>
लङ्काया वचनं श्रुत्वा हनूमान् मारुतात्मजः ।<br/>
यत्नवान्स हरिश्रेष्ठः स्थितः शैल इवापरः ॥ ३१ ॥<br/><br/>
स तां स्त्रीरूपविकृतां दृष्ट्वा वानरपुङ्गवः ।<br/>
आबभाषेऽथ मेधावी सत्त्ववान्प्लवगर्षभः ॥ ३२ ॥<br/><br/>
द्रक्ष्यामि नगरीं लङ्कां साट्‍टप्राकारतोरणाम् ।<br/>
इत्यर्थमिह सम्प्राप्तः परं कौतूहलं हि मे ॥ ३३ ॥<br/><br/>
वनान्युपवनानीह लङ्कायाः काननानि च ।<br/>
सर्वतो गृहमुख्यानि द्रष्टुमागमनं हि मे ॥ ३४ ॥<br/><br/>
तस्य तद्वचनं श्रुत्वा लङ्का सा कामरूपिणी ।<br/>
भूय एव पुनर्वाक्यं बभाषे परुषाक्षरम् ॥ ३५ ॥<br/><br/>
मामनिर्जित्य दुर्बुद्धे राक्षसेश्वरपालिता ।<br/>
न शक्यमद्य ते द्रष्टुं पुरीयं वनराधम ॥ ३६ ॥<br/><br/>
ततः स कपिशार्दूलस्तामुवाच निशाचरीम् ।<br/>
दृष्ट्वा पुरीमिमां भद्रे पुनर्यास्ये यथागतम् ॥ ३७ ॥<br/><br/>
ततः कृत्वा महानादं सा वै लङ्का भयावहम् ।<br/>
तलेन वानरश्रेष्ठं ताडयामास वेगिता ॥ ३८ ॥<br/><br/>
ततः स कपिशार्दूलो लङ्कया ताडितो भृशम् ।<br/>
ननाद सुमहानादं वीर्यवान्पवनात्मजः ॥ ३९ ॥<br/><br/>
ततः संवर्तयामास वामहस्तस्य सोऽङ्गुलीः ।<br/>
मुष्टिनाभिजघानैनां हनूमान् क्रोधमूर्छितः ॥ ४० ॥<br/><br/>
स्त्री चेति मन्यमानेन नातिक्रोधः स्वयं कृतः ।<br/>
सा तु तेन प्रहारेण विह्वलाङ्गी नीशाचरी ॥ ४१ ॥<br/><br/>
पपात सहसा भूमौ विकृताननदर्शना ।<br/>
ततस्तु हनुमान् प्राज्ञस्तां दृष्ट्वा विनिपातिताम् ॥ ४२ ॥<br/><br/>
कृपां चकार तेजस्वी मन्यमानः स्त्रियं तु ताम् ।<br/>
ततो वै भृशसंविग्ना लङ्का सा गद्गदाक्षरम् ॥ ४३ ॥<br/><br/>
उवाचागर्वितं वाक्यं हनूमन्तं प्लवङ्गमम् ।<br/>
प्रसीद सुमहाबाहो त्रायस्व हरिसत्तम ॥ ४४ ॥<br/><br/>
समये सौम्य तिष्ठन्ति सत्त्ववन्तो महाबलाः ।<br/>
अहं तु नगरी लङ्का स्वयमेव प्लवङ्गम ॥ ४५ ॥<br/><br/>
निर्जिताहं त्वया वीर विक्रमेण महाबल ।<br/>
इदं तु तथ्यं शृणु वै ब्रुवन्त्या मे हरीश्वर ॥ ४६ ॥<br/><br/>
स्वयम्भुवा पुरा दत्तं वरदानं यथा मम ।<br/>
यदा त्वां वानरः कश्चिद्विक्रमाद्वशमानयेत् ॥ ४७ ॥<br/><br/>
तदा त्वया हि विज्ञेयं रक्षसां भयमागतम् ।<br/>
स हि मे समयः सौम्य प्राप्तोऽद्य तव दर्शनात् ॥ ४८ ॥<br/><br/>
स्वयम्भूविहितः सत्यो न तस्यास्ति व्यतिक्रमः ।<br/>
सीतानिमित्तं राज्ञस्तु रावणस्य दुरात्मनः ॥ ४९ ॥<br/><br/>
रक्षसां चैव सर्वेषां विनाशः समुपागतः ।<br/>
तत्प्रविश्य हरिश्रेष्ठ पुरीं रावणपालिताम् ।<br/>
विधत्स्व सर्वकार्याणि यानि यानीह वाञ्छसि ॥ ५० ॥<br/><br/>
प्रविश्य शापोपहतां हरीश्वर<br/>
शुभां पुरीं राक्षसमुख्यपालिताम् ।<br/>
यदृच्छया त्वं जनकात्मजां सतीं<br/>
विमार्ग सर्वत्र गतो यथासुखम् ॥ ५१ ॥<br/><br/>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे तृतयः सर्गः ॥ ३ ॥<br/><br/>

</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
