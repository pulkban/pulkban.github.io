<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 8</h1>
<div class="card-body display-6">

॥ पुष्पकानुवर्णनम् ॥<br/><br/>
स तस्य मध्ये भवनस्य संस्थितं<br/>
महद्विमानं बहुरत्नचित्रितम् । [मणिवज्र]<br/>
प्रतप्तजाम्बूनदजालकृत्रिमं<br/>
ददर्श वीरः पवनात्मजः कपिः ॥ १ ॥<br/><br/>
तदप्रमेयाप्रतिकारकृत्रिमं<br/>
कृतं स्वयं साध्विति विश्वकर्मणा ।<br/>
दिवं गतं वायुपथे प्रतिष्ठितं<br/>
व्यराजतादित्यपथस्य लक्ष्मवत् ॥ २ ॥<br/><br/>
न तत्र किञ्चिन्न कृतं प्रयत्नतो<br/>
न तत्र किञ्चिन्न महर्हरत्नवत् ।<br/>
न ते विशेषा नियताः सुरेष्वपि<br/>
न तत्र किञ्चिन्न महाविशेषवत् ॥ ३ ॥<br/><br/>
तपःसमाधानपराक्रमार्जितं<br/>
मनःसमाधानविचारचारिणम् ।<br/>
अनेकसंस्थानविशेषनिर्मितं<br/>
ततस्ततस्तुल्यविशेषदर्शनम् ॥ ४ ॥<br/><br/>
मनः समाधाय तु शीघ्रगामिनं<br/>
दुरावरं मारुततुल्यगामिनम् ।<br/>
महात्मनां पुण्यकृतां महर्धिनां<br/>
यशस्विनामग्र्यमुदामिवालयम् ॥ ५ ॥<br/><br/>
विशेषमालम्ब्य विशेषसंस्थितं<br/>
विचित्रकूटं बहुकूटमण्डितम् ।<br/>
मनोभिरामं शरदिन्दुनिर्मलं<br/>
विचित्रकूटं शिखरं गिरेर्यथा ॥ ६ ॥<br/><br/>
वहन्ति यं कुण्डलशोभितानना<br/>
महाशना व्योमचरा निशाचराः ।<br/>
विवृत्तविध्वस्तविशाललोचना<br/>
महाजवा भूतगणाः सहस्रशः ॥ ७ ॥<br/><br/>
वसन्तपुष्पोत्करचारुदर्शनं<br/>
वसन्तमासादपि कान्तदर्शनम् ।<br/>
स पुष्पकं तत्र विमानमुत्तमं<br/>
ददर्श तद्वानरवीरसत्तमः ॥ ८ ॥<br/><br/>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अष्टमः सर्गः ॥ ८ ॥<br/><br/>


</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
