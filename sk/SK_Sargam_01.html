<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 1</h1>
<div class="card-body display-6">

॥ समुद्रलङ्घनम् ॥<br/><br/>
ततो रावणनीतायाः सीतायाः शत्रुकर्शनः ।<br/>
इयेष पदमन्वेष्टुं चारणाचरिते पथि ॥ १ ॥<br/><br/>
दुष्करं निष्प्रतिद्वन्द्वं चिकीर्षन्कर्म वानरः ।<br/>
समुदग्रशिरोग्रीवो गवां पतिरिवाऽऽबभौ ॥ २ ॥<br/><br/>
अथ वैडूर्यवर्णेषु शाद्वलेषु महाबलः ।<br/>
धीरः सलिलकल्पेषु विचचार यथासुखम् ॥ ३ ॥<br/><br/>
द्विजान्वित्रासयन्धीमान् उरसा पादपान्हरन् ।<br/>
मृगांश्च सुबाहून्निघ्नन् प्रवृद्ध इव केसरी ॥ ४ ॥<br/><br/>
नीललोहितमाञ्जिष्ठ पत्रवर्णैः सितासितैः ।<br/>
स्वभावविहितैश्चित्रैर् धातुभिः समलङ्कृतम् ॥ ५ ॥<br/><br/>
कामरूपिभिराविष्टम् अभीक्ष्णं सपरिच्छदैः ।<br/>
यक्षकिन्नरगन्धर्वैर् देवकल्पैश्च पन्नगैः ॥ ६ ॥<br/><br/>
स तस्य गिरिवर्यस्य तले नागवरायुते ।<br/>
तिष्ठन्कपिवरस्तत्र ह्रदे नाग इवाबभौ ॥ ७ ॥<br/><br/>
स सूर्याय महेन्द्राय पवनाय स्वयम्भुवे ।<br/>
भूतेभ्यश्चाञ्जलिं कृत्वा चकार गमने मतिम् ॥ ८ ॥<br/><br/>
अञ्जलिं प्राङ्मुखः कृत्वा पवनायात्मयोनये ।<br/>
ततोऽभिववृधे गन्तुं दक्षिणो दक्षिणां दिशम् ॥ ९ ॥<br/><br/>
प्लवङ्गप्रवरैर्दृष्टः प्लवने कृतनिश्चयः ।<br/>
ववृधे रामवृद्ध्यर्थं समुद्र इव पर्वसु ॥ १० ॥<br/><br/>
निष्प्रमाणशरीरः सन् लिलङ्घ यिषुरर्णवम् ।<br/>
बाहुभ्यां पीडयामास चरणाभ्यां च पर्वतम् ॥ ११ ॥<br/><br/>
स चचालाचलश्चापि मुहूर्तं कपिपीडितः ।<br/>
तरूणां पुष्पिताग्राणां सर्वं पुष्पमशातयत् ॥ १२ ॥<br/><br/>
तेन पादपमुक्तेन पुष्पौघेण सुगन्धिना ।<br/>
सर्वतः संवृतः शैलो बभौ पुष्पमयो यथा ॥ १३ ॥<br/><br/>
तेन चोत्तमवीर्येण पीड्यमानः स पर्वतः ।<br/>
सलिलं सम्प्रसुस्राव मदं मत्त इव द्विपः ॥ १४ ॥<br/><br/>
पीड्यमानस्तु बलिना महेन्द्रस्तेन पर्वतः ।<br/>
रीतीर्निर्वर्तयामास काञ्चनाञ्जनराजतीः ॥ १५ ॥<br/><br/>
मुमोच च शिलाः शैलो विशालाः समनः शिलाः ।<br/>
मध्यमेनार्चिषा जुष्टो धूमराजीरिवानलः ॥ १६ ॥<br/><br/>
गिरिणा पीड्यमानेन पीड्यमानानि सर्वतः ।<br/>
गुहाविष्टानि भूतानि विनेदुर्विकृतैः स्वरैः ॥ १७ ॥<br/><br/>
स महासत्त्वसन्नादः शैलपीडानिमित्तजः ।<br/>
पृथिवीं पूरयामास दिशश्चोपवनानि च ॥ १८ ॥<br/><br/>
शिरोभिः पृथुभिः सर्पा व्यक्त स्वस्ति कलक्षणैः ।<br/>
वमन्तः पावकं घोरं ददंशुर्दशनैः शिलाः ॥ १९ ॥<br/><br/>
तास्तदा सविषैर्दष्टाः कुपितैस्तैर्महाशिलाः ।<br/>
जज्ज्वलुः पावकोद्दीप्ता बिभिदुश्च सहस्रधा ॥ २० ॥<br/><br/>
यानि चौषधजालानि तस्मिन् जातानि पर्वते ।<br/>
विषघ्नान्यपि नागानां न शेकुः शमितुं विषम् ॥ २१ ॥<br/><br/>
भिद्यतेऽयं गिरिर्भूतै रिति मत्त्वा तपस्विनः ।<br/>
त्रस्ता विद्याधरास्तस्मात् उत्पेतुः स्त्रीगणैः सह ॥ २२ ॥<br/><br/>
पानभूमिगतं हित्वा हैममासवभाजनम् ।<br/>
पात्राणि च महार्हाणि करकांश्च हिरण्मयान् ॥ २३ ॥<br/><br/>
लेह्यानुच्चावचान् भक्ष्यान् मांसानि विविधानि च ।<br/>
आर्षभाणि च चर्माणि खड्गांश्च कनकत्सरून् ॥ २४ ॥<br/><br/>
कृतकण्ठगुणाः क्षीबा रक्तमाल्यानुलेपनाः ।<br/>
रक्ताक्षाः पुष्कराक्षाश्च गगनं प्रतिपेदिरे ॥ २५ ॥<br/><br/>
हारनूपुरकेयूरपारिहार्यधराः स्त्रियः ।<br/>
विस्मिताः सस्मितास्तस्थु राकाशे रमणैः सह ॥ २६ ॥<br/><br/>
दर्शयन्तो महाविद्यां विद्याधरमहर्षयः ।<br/>
सहितास्तस्थुराकाशे वीक्षाञ्चक्रुश्च पर्वतम् ॥ २७ ॥<br/><br/>
शुश्रुवुश्च तदा शब्द मृषीणां भावितात्मनाम् ।<br/>
चारणानां च सिद्धानां स्थितानां विमलेऽम्बरे ॥ २८ ॥<br/><br/>
एष पर्वतसङ्काशो हनूमान् मारुतात्मजः ।<br/>
तितीर्षति महावेगः समुद्रं मकरालयम् ॥ २९ ॥<br/><br/>
रामार्थं वानरार्थं च चिकीर्षन्कर्म दुष्करम् ।<br/>
समुद्रस्य परं पारं दुष्प्रापं प्राप्तुमिच्छति ॥ ३० ॥<br/><br/>
इति विद्याधराः श्रुत्वा वचस्तेषां महात्मनाम् ।<br/>
तमप्रमेयं ददृशुः पर्वते वानरर्षभम् ॥ ३१ ॥<br/><br/>
दुधुवे च स रोमाणि चकम्पे चाचलोपमः ।<br/>
ननाद सुमहानादं सुमहानिव तोयदः ॥ ३२ ॥<br/><br/>
आनुपूर्व्येण वृत्तं च लाङ्गूलं रोमभिश्चितम् ।<br/>
उत्पतिष्यन्विचिक्षेप पक्षिराज इवोरगम् ॥ ३३ ॥<br/><br/>
तस्य लाङ्गूलमाविद्धम् आत्तवेगस्य पृष्ठतः ।<br/>
ददृशे गरुडेनेव ह्रियमाणो महोरगः ॥ ३४ ॥<br/><br/>
बाहू संस्तम्भयामास महापरिघसन्निभौ ।<br/>
ससाद च कपिः कट्यां चरणौ सञ्चुकोच च ॥ ३५ ॥<br/><br/>
संहृत्य च भुजौ श्रीमां स्तथैव च शिरोधराम् ।<br/>
तेजः सत्त्वं तथा वीर्यम् आविवेश स वीर्यवान् ॥ ३६ ॥<br/><br/>
मार्गमालोकयन्दूरात् उर्ध्वं प्रणिहितेक्षणः ।<br/>
रुरोध हृदये प्राणानाकाशमवलोकयन् ॥ ३७ ॥<br/><br/>
पद्भ्यां दृढमवस्थानं कृत्वा स कपिकुञ्जरः ।<br/>
निकुञ्च्य कर्णौ हनुमान् उत्पतिष्यन्महाबलः ॥ ३८ ॥<br/><br/>
वानरान्वानरश्रेष्ठ इदं वचनमब्रवीत् ।<br/>
यथा राघवनिर्मुक्तः शरः श्वसनविक्रमः ॥ ३९ ॥<br/><br/>
गच्छेत्तद्वद्गमिष्यामि लङ्कां रावणपालिताम् ।<br/>
न हि द्रक्ष्यामि यदि तां लङ्कायां जनकात्मजाम् ॥ ४० ॥<br/><br/>
अनेनैव हि वेगेन गमिष्यामि सुरालयम् ।<br/>
यदि वा त्रिदिवे सीतां न द्रक्ष्याम्यकृतश्रमः ॥ ४१ ॥<br/><br/>
बद्ध्वा राक्षसराजानम् आनयिष्यामि रावणम् ।<br/>
सर्वथा कृतकार्योऽह मेष्यामि सह सीतया ॥ ४२ ॥<br/><br/>
आनयिष्यामि वा लङ्कां समुत्पाट्य सरावणाम् ।<br/>
एवमुक्त्वा तु हनूमान् वानरान्वानरोत्तमः ॥ ४३ ॥<br/><br/>
उत्पपा ताथ वेगेन वेगवानविचारयन् ।<br/>
सुपर्णमिव चात्मानं मेने स कपिकुञ्जरः ॥ ४४ ॥<br/><br/>
समुत्पतति तस्मिंस्तु वेगात्ते नगरोहिणः ।<br/>
संहृत्य विटपान्सर्वान् समुत्पेतुः समन्ततः ॥ ४५ ॥<br/><br/>
स मत्तकोयष्टिबकान् पादपान्पुष्पशालिनः ।<br/>
उद्वहन्नूरुवेगेन जगाम विमलेऽम्बरे ॥ ४६ ॥<br/><br/>
ऊरुवेगोद्धता वृक्षा मुहूर्तं कपिमन्वयुः ।<br/>
प्रस्थितं दीर्घमध्वानं स्वबन्धुमिव बान्धवाः ॥ ४७ ॥<br/><br/>
तमूरुवेगोन्मथिताः सालाश्चान्ये नगोत्तमाः ।<br/>
अनुजग्मुर्हनूमन्तं सैन्या इव महीपतिम् ॥ ४८ ॥<br/><br/>
सुपुष्पिताग्रैर्बहुभिः पादपैरन्वितः कपिः ।<br/>
हनूमान्पर्वताकारो बभूवाद्भुतदर्शनः ॥ ४९ ॥<br/><br/>
सारवन्तोऽथ ये वृक्षा न्यमज्जँल्लवणाम्भसि ।<br/>
भयादिव महेन्द्रस्य पर्वता वरुणालये ॥ ५० ॥<br/><br/>
स नानाकुसुमैः कीर्णः कपिः साङ्कुरकोरकैः ।<br/>
शुशुभे मेघसङ्काशः खद्योतैरिव पर्वतः ॥ ५१ ॥<br/><br/>
विमुक्तास्तस्य वेगेन मुक्त्वा पुष्पाणि ते द्रुमाः ।<br/>
अवशीर्यन्त सलिले निवृत्ताः सुहृदो यथा ॥ ५२ ॥<br/><br/>
लघुत्वेनोपपन्नं तद् विचित्रं सागरेऽपतत् ।<br/>
द्रुमाणां विविधं पुष्पं कपिवायुसमीरितम् ॥ ५३ ॥<br/><br/>
ताराचितमिवाकाशं प्रबभौ स महार्णवः ।<br/>
पुष्पौघेणानुबद्धेन नानावर्णेन वानरः ।<br/>
बभौ मेघ इवाकाशे विद्युद्गणविभूषितः ॥ ५४ ॥<br/><br/>
तस्य वेगसमाधूतैः पुष्पैस्तोयमदृश्यत ।<br/>
ताराभिरभिरामाभिरुदिताभिरिवाम्बरम् ॥ ५५ ॥<br/><br/>
तस्याम्बरगतौ बाहू ददृशाते प्रसारितौ ।<br/>
पर्वताग्राद्विनिष्क्रान्तौ पञ्चास्याविव पन्नगौ ॥ ५६ ॥<br/><br/>
पिबन्निव बभौ श्रीमान् सोर्मिमालं महार्णवम् । [चापि]<br/>
पिपासुरिव चाकाशं ददृशे स महाकपिः ॥ ५७ ॥<br/><br/>
तस्य विद्युत्प्रभाकारे वायुमार्गानुसारिणः ।<br/>
नयने विप्रकाशेते पर्वतस्थाविवानलौ ॥ ५८ ॥<br/><br/>
पिङ्गे पिङ्गाक्षमुख्यस्य बृहती परिमण्डले ।<br/>
चक्षुषी सम्प्रकाशेते चन्द्रसूर्याविवोदितौ ॥ ५९ ॥<br/><br/>
मुखं नासिकया तस्य ताम्रया ताम्रमाबभौ ।<br/>
सन्ध्यया समभिस्पृष्टं यथा सूर्यस्य मण्डलम् ॥ ६० ॥ [तत्सूर्य] ॥<br/><br/>
लाङ्गूलं च समाविद्धं प्लवमानस्य शोभते ।<br/>
अम्बरे वायुपुत्रस्य शक्रध्वज इवोच्छ्रितः ॥ ६१ ॥<br/><br/>
लाङ्गूलचक्रेण महान् शुक्लदंष्ट्रोऽनिलात्मजः ।<br/>
व्यरोचत महाप्राज्ञः परिवेषीव भास्करः ॥ ६२ ॥<br/><br/>
स्फिग्देशेनाभिताम्रेण रराज स महाकपिः ।<br/>
महता दारितेनेव गिरिर्गैरिकधातुना ॥ ६३ ॥<br/><br/>
तस्य वानरसिंहस्य प्लवमानस्य सागरम् ।<br/>
कक्षान्तरगतो वायुर्जीमूत इव गर्जति ॥ ६४ ॥<br/><br/>
खे यथा निपतन्त्युल्का ह्युत्तरान्ताद्विनिःसृता ।<br/>
दृश्यते सानुबन्धा च तथा स कपिकुञ्जरः ॥ ६५ ॥<br/><br/>
पतत्पतङ्गसङ्काशो व्यायतः शुशुभे कपिः ।<br/>
प्रवृद्ध इव मातङ्गः कक्ष्यया बध्यमानया ॥ ६६ ॥<br/><br/>
उपरिष्टाच्छरीरेण छायया चावगाढया ।<br/>
सागरे मारुताविष्टा नौरिवासीत्तदा कपिः ॥ ६७ ॥<br/><br/>
यं यं देशं समुद्रस्य जगाम स महाकपिः ।<br/>
स स तस्योरुवेगेन सोन्माद इव लक्ष्यते ॥ ६८ ॥<br/><br/>
सागरस्योर्मिजालानाम् उरसा शैलवर्ष्मणा ।<br/>
अभिघ्नंस्तु महावेगः पुप्लुवे स महाकपिः ॥ ६९ ॥<br/><br/>
कपिवातश्च बलवान् मेघवातश्च निःसृतः ।<br/>
सागरं भीमनिर्घोषं कम्पयामासतुर्भृशम् ॥ ७० ॥<br/><br/>
विकर्षन्नूर्मिजालानि बृहन्ति लवणाम्भसि ।<br/>
पुप्लुवे कपिशार्दूलो विकिरन्निव रोदसी ॥ ७१ ॥<br/><br/>
मेरुमन्दरसङ्काशान् उद्धतान्स महार्णवे ।<br/>
अतिक्रामन्महावेगस्तरङ्गान्गणयन्निव ॥ ७२ ॥<br/><br/>
तस्य वेगसमुद्धूतं जलं सजलदं तदा ।<br/>
अम्बरस्थं विबभ्राज शारदाभ्रमिवाततम् ॥ ७३ ॥<br/><br/>
तिमिनक्रझषाः कूर्मा दृश्यन्ते विवृतास्तदा ।<br/>
वस्त्रापकर्षणेनेव शरीराणि शरीरिणाम् ॥ ७४ ॥<br/><br/>
प्लवमानं समीक्ष्याथ भुजङ्गाः सागरालयाः ।<br/>
व्योम्नि तं कपिशार्दूलं सुपर्ण इति मेनिरे ॥ ७५ ॥<br/><br/>
दशयोजनविस्तीर्णा त्रिंशद्योजनमायता ।<br/>
छाया वानरसिंहस्य जले चारुतराऽभवत् ॥ ७६ ॥<br/><br/>
श्वेताभ्रघनराजीव वायुपुत्रानुगामिनी ।<br/>
तस्य सा शुशुभे छाया वितता लवणाम्भसि ॥ ७७ ॥<br/><br/>
शुशुभे स महातेजा महाकायो महाकपिः ।<br/>
वायुमार्गे निरालम्बे पक्षवानिव पर्वतः ॥ ७८ ॥<br/><br/>
येनासौ याति बलवान् वेगेन कपिकुञ्जरः ।<br/>
तेन मार्गेण सहसा द्रोणीकृत इवार्णवः ॥ ७९ ॥<br/><br/>
आपाते पक्षिसङ्घानां पक्षिराज इवाबभौ । [व्रजन्]<br/>
हनूमान् मेघजालानि प्रकर्षन्मारुतो यथा ॥ ८० ॥<br/><br/>
पाण्डुरारुणवर्णानि नीलमाञ्जिष्ठकानि च ।<br/>
कपिनाऽऽकृष्यमाणानि महाभ्राणि चकाशिरे ॥ ८१ ॥<br/><br/>
प्रविशन्नभ्रजालानि निष्पतंश्च पुनः पुनः ।<br/>
प्रच्छन्नश्च प्रकाशश्च चन्द्रमा इव लक्ष्यते ॥ ८२ ॥<br/><br/>
प्लवमानं तु तं दृष्ट्वा प्लवङ्गं त्वरितं तदा ।<br/>
ववर्षुः पुष्पवर्षाणि देवगन्धर्वदानवाः ॥ ८३ ॥<br/><br/>
तताप न हि तं सूर्यः प्लवन्तं वानरोत्तमम् ।<br/>
सिषेवे च तदा वायू रामकार्यार्थसिद्धये ॥ ८४ ॥<br/><br/>
ऋषयस्तुष्टुवुश्चैनं प्लवमानं विहायसा ।<br/>
जगुश्च देवगन्धर्वाः प्रशंसन्तो महौजसम् ॥ ८५ ॥<br/><br/>
नागाश्च तुष्टुवुर्यक्षा रक्षांसि विबुधाः खगाः ।<br/>
प्रेक्ष्य सर्वे कपिवरं सहसा विगतक्लमम् ॥ ८६ ॥<br/><br/>
तस्मिन् प्लवगशार्दूले प्लवमाने हनूमति ।<br/>
इक्ष्वाकु कुल मानार्थी चिन्तयामास सागरः ॥ ८७ ॥<br/><br/>
साहाय्यं वानरेन्द्रस्य यदि नाहं हनूमतः ।<br/>
करिष्यामि भविष्यामि सर्ववाच्यो विवक्षताम् ॥ ८८ ॥<br/><br/>
अहमिक्ष्वाकुनाथेन सगरेण विवर्धितः ।<br/>
इक्ष्वाकुसचिवश्चायं नावसीदितुमर्हति ॥ ८९ ॥<br/><br/>
तथा मया विधातव्यं विश्रमेत यथा कपिः ।<br/>
शेषं च मयि विश्रान्तः सुखेनातिपतिष्यति ॥ ९० ॥<br/><br/>
इति कृत्वा मतिं साध्वीं समुद्रश्छन्न मम्भसि ।<br/>
हिरण्यनाभं मैनाकम् उवाच गिरिसत्तमम् ॥ ९१ ॥<br/><br/>
त्वमिहासुरसङ्घानां पातालतल वासिनाम् ।<br/>
देवराज्ञा गिरिश्रेष्ठ परिघः सन्निवेशितः ॥ ९२ ॥<br/><br/>
त्वमेषां जातवीर्याणां पुनरेवोत्पतिष्यताम् ।<br/>
पातालस्याऽप्रमेयस्य द्वारमावृत्य तिष्ठसि ॥ ९९ ॥<br/><br/>
तिर्यगूर्ध्वमधश्चैव शक्तिस्ते शैल वर्धितुम् ।<br/>
तस्मात्सञ्चोदयामि त्वाम् उत्तिष्ठ गिरिसत्तम ॥ ९४ ॥<br/><br/>
स एष कपिशार्दूलस्त्वामुपर्येति वीर्यवान् । [उपैष्यति]<br/>
हनूमान्रामकार्यार्थं भीमकर्मा खमाप्लुतः ॥ ९५ ॥<br/><br/>
अस्य साह्यं मया कार्यम् इक्ष्वाकु कुलवर्तिनः ।<br/>
मम हीक्ष्वाकवः पूज्याः परं पूज्यतमास्तव ॥ ९६ ॥<br/><br/>
कुरु साचिव्यमस्माकं न नः कार्यमतिक्रमेत् ।<br/>
कर्तव्यमकृतं कार्यं सतां मन्युमुदीरयेत् ॥ ९७ ॥<br/><br/>
सलिलादूर्ध्वमुत्तिष्ठ तिष्ठत्वेष कपिस्त्वयि ।<br/>
अस्माकमतिथिश्चैव पूज्यश्च प्लवतां वरः ॥ ९८ ॥<br/><br/>
चामीकरमहानाभ देवगन्धर्वसेवित ।<br/>
हनूमांस्त्वयि विश्रान्तस्ततः शेषं गमिष्यति ॥ ९९ ॥<br/><br/>
काकुत्स्थस्यानृशंस्यं च मैथिल्याश्च विवासनम् ।<br/>
श्रमं च प्लवगेन्द्रस्य समीक्ष्योत्थातुमर्हसि ॥ १०० ॥<br/><br/>
हिरण्यनाभो मैनाको निशम्य लवणाम्भसः ।<br/>
उत्पपात जलात्तूर्णं महाद्रुमलतायुतः ॥ १०१ ॥<br/><br/>
स सागरजलं भित्त्वा बभूवाभ्युत्थितस्तदा ।<br/>
यथा जलधरं भित्त्वा दीप्तरश्मिर्दिवाकरः ॥ १०२ ॥<br/><br/>
स महात्मा मुहूर्तेन पर्वतः सलिलावृतः ।<br/>
दर्शयामास शृङ्गाणि सागरेण नियोजितः ॥ १०३ ॥<br/><br/>
शातकुम्भमयैः शृङ्गैः सकिन्नरमहोरगैः । [ंइभैः]<br/>
आदित्योदयसङ्काशैरालिखद्भिरिवाम्बरम् ॥ १०४ ॥<br/><br/>
तप्तजाम्बूनदैः शृङ्गैः पर्वतस्य समुत्थितैः ।<br/>
आकाशं शस्त्रसङ्काशम् अभवत्काञ्चनप्रभम् ॥ १०५ ॥<br/><br/>
जातरूपमयैः शृङ्गैर्भ्राजमानैः स्वयम्प्रभैः ।<br/>
आदित्यशतसङ्काशः सोऽभवद्गिरिसत्तमः ॥ १०६ ॥<br/><br/>
तमुत्थितमसङ्गेन हनुमानग्रतः स्थितम् ।<br/>
मध्ये लवणतोयस्य विघ्नोऽयमिति निश्चितः ॥ १०७ ॥<br/><br/>
स तमुच्छ्रितमत्यर्थं महावेगो महाकपिः ।<br/>
उरसा पातयामास जीमूतमिव मारुतः ॥ १०८ ॥<br/><br/>
स तथा पातितस्तेन कपिना पर्वतोत्तमः ।<br/>
बुद्ध्वा तस्य कपेर्वेगं जहर्ष च ननन्द च ॥ १०९ ॥<br/><br/>
तमाकाशगतं वीरम् आकाशे समुपस्थितः ।<br/>
प्रीतो हृष्टमना वाक्यम् अब्रवीत्पर्वतः कपिम् ॥ ११० ॥<br/><br/>
मानुषं धारयन्रूपमात्मनः शिखरे स्थितः ।<br/>
दुष्करं कृतवान्कर्म त्वमिदं वानरोत्तम ॥ १११ ॥<br/><br/>
निपत्य मम शृङ्गेषु विश्रमस्व यथासुखम् ।<br/>
राघवस्य कुले जातैर् उदधिः परिवर्धितः ॥ ११२ ॥<br/><br/>
स त्वां रामहिते युक्तं प्रत्यर्चयति सागरः ।<br/>
कृते च प्रतिकर्तव्यम् एष धर्मः सनातनः ॥ ११३ ॥ ॥<br/><br/>
सोऽयं त्वत्प्रतिकारार्थी त्वत्तः सम्मानमर्हति ।<br/>
त्वन्निमित्तमनेनाहं बहुमानात्प्रचोदितः ॥ ११४ ॥<br/><br/>
तिष्ठ त्वं हरिशार्दूल मयि विश्रम्य गम्यताम् । [कपि]<br/>
योजनानां शतं चापि कपिरेष समाप्लुतः ॥ ११५ ॥<br/><br/>
तव सानुषु विश्रान्तः शेषं प्रक्रमतामिति ।<br/>
तदिदं गन्धवत्स्वादु कन्दमूलफलं बहु ॥ ११६ ॥<br/><br/>
तदास्वाद्य हरिश्रेष्ठ विश्रान्तोऽनुगमिष्यसि । [विश्रम्य श्वो]<br/>
अस्माकमपि सम्बन्धः कपिमुख्य त्वयाऽस्ति वै ॥ ११७ ॥<br/><br/>
प्रख्यातस्त्रिषु लोकेषु महागुणपरिग्रहः ।<br/>
वेगवन्तः प्लवन्तो ये प्लवगा मारुतात्मज ॥ ११८ ॥<br/><br/>
तेषां मुख्यतमं मन्ये त्वामहं कपिकुञ्जर ।<br/>
अतिथिः किल पूजार्हः प्राकृतोऽपि विजानता ॥ ११९ ॥<br/><br/>
धर्मं जिज्ञासमानेन किं पुनस्त्वादृशो महान् ।<br/>
त्वं हि देववरिष्ठस्य मारुतस्य महात्मनः ॥ १२० ॥<br/><br/>
पुत्रस्तस्यैव वेगेन सदृशः कपिकुञ्जर ।<br/>
पूजिते त्वयि धर्मज्ञ पूजां प्राप्नोति मारुतः ॥ १२१ ॥<br/><br/>
तस्मात्त्वं पूजनीयो मे शृणु चाप्यत्र कारणम् ।<br/>
पूर्वं कृतयुगे तात पर्वताः पक्षिणोऽभवन् ॥ १२२ ॥<br/><br/>
तेऽभिजग्मुर्दिशः सर्वा गरुडानिलवेगिनः । [ते हि]<br/>
ततस्तेषु प्रयातेषु देवसङ्घाः सहर्षिभिः ॥ १२३ ॥<br/><br/>
भूतानि च भयं जग्मुस्तेषां पतनशङ्कया ।<br/>
ततः क्रुद्धः सहस्राक्षः पर्वतानां शतक्रतुः ॥ १२४ ॥<br/><br/>
पक्षांश्चिच्छेद वज्रेण तत्र तत्र सहस्रशः ।<br/>
स मामुपागतः क्रुद्धो वज्रमुद्यम्य देवराट् ॥ १२५ ॥<br/><br/>
ततोऽहं सहसा क्षिप्तः श्वसनेन महात्मना ।<br/>
अस्मिँल्लवणतोये च प्रक्षिप्तः प्लवगोत्तम ॥ १२६ ॥<br/><br/>
गुप्तपक्षसमग्रश्च तव पित्राऽभिरक्षितः ।<br/>
ततोऽहं मानयामि त्वां मान्यो हि मम मारुतः ॥ १२७ ॥<br/><br/>
त्वया मे ह्येष सम्बन्धः कपिमुख्य महागुणः ।<br/>
अस्मिन्नेवं गते कार्ये सागरस्य ममैव च ॥ १२८ [तस्मिन्] ॥<br/><br/>
प्रीतिं प्रीतमनाः कर्तुं त्वमर्हसि महाकपे ।<br/>
श्रमं मोक्षय पूजां च गृहाण कपिसत्तम ॥ १२९ ॥<br/><br/>
प्रीतिं च बहुमन्यस्व प्रीतोऽस्मि तव दर्शनात् ।<br/>
एवमुक्तः कपिश्रेष्ठस्तं नगोत्तममब्रवीत् ॥ १३० ॥<br/><br/>
प्रीतोऽस्मि कृतमातिथ्यं मन्युरेषोऽपनीयताम् ।<br/>
त्वरते कार्यकालो मे अहश्चाप्यतिवर्तते ॥ १३१ ॥<br/><br/>
प्रतिज्ञा च मया दत्ता न स्थातव्यमिहान्तरे ।<br/>
इत्युक्त्वा पाणिना शैलमालभ्य हरिपुङ्गवः ॥ १३२ ॥<br/><br/>
जगामाकाशमाविश्य वीर्यवान् प्रहसन्निव ।<br/>
स पर्वतसमुद्राभ्यां बहुमानादवेक्षितः ॥ १३३ ॥<br/><br/>
पूजितश्चोपपन्नाभिराशीर्भिरनिलात्मजः ।<br/>
अथोर्ध्वं दूरमुत्प्लुत्य हित्वा शैलमहार्णवौ ॥ १३४ ॥<br/><br/>
पितुः पन्थानमास्थाय जगाम विमलेऽम्बरे ।<br/>
भूयश्चोर्ध्वगतिं प्राप्य गिरिं तमवलोकयन् ॥ १३५ ॥<br/><br/>
वायुसूनुर्निरालम्बे जगाम विमलेऽम्बरे ।<br/>
तद्द्वितीयं हनुमतो दृष्ट्वा कर्म सुदुष्करम् ॥ १३६ ॥<br/><br/>
प्रशशंसुः सुराः सर्वे सिद्धाश्च परमर्षयः ।<br/>
देवताश्चाभवन् हृष्टास्तत्रस्थास्तस्य कर्मणा ॥ १३७ ॥<br/><br/>
काञ्चनस्य सुनाभस्य सहस्राक्षश्च वासवः ।<br/>
उवाच वचनं धीमान्परितोषात्सगद्गदम् ।<br/>
सुनाभं पर्वतश्रेष्ठं स्वयमेव शचीपतिः ॥ १३८ ॥<br/><br/>
हिरण्यनाभ शैलेन्द्र परितुष्टोऽस्मि ते भृशम् ।<br/>
अभयं ते प्रयच्छामि तिष्ठ सौम्य यथासुखम् ॥ १३९ ॥<br/><br/>
साह्यं कृतं ते सुमहद्विक्रान्तस्य हनूमतः ।<br/>
क्रमतो योजनशतं निर्भयस्य भये सति ॥ १४० ॥<br/><br/>
रामस्यैष हि दूत्येन याति दाशरथेर्हरिः ।<br/>
सत्क्रियां कुर्वता तस्य तोषितोऽस्मि दृढं त्वया ॥ १४१ ॥<br/><br/>
ततः प्रहर्षमगमद्विपुलं पर्वतोत्तमः ।<br/>
देवतानां पतिं दृष्ट्वा परितुष्टं शतक्रतुम् ॥ १४२ ॥<br/><br/>
स वै दत्तवरः शैलो बभूवावस्थितस्तदा ।<br/>
हनूमांश्च मुहूर्तेन व्यतिचक्राम सागरम् ॥ १४३ ॥<br/><br/>
ततो देवाः सगन्धर्वाः सिद्धाश्च परमर्षयः ।<br/>
अब्रुवन्सूर्यसङ्काशां सुरसां नागमातरम् ॥ १४४ ॥<br/><br/>
अयं वातात्मजः श्रीमान् प्लवते सागरोपरि ।<br/>
हनूमान्नाम तस्य त्वं मुहूर्तं विघ्नमाचर ॥ १४५ ॥<br/><br/>
राक्षसं रूपमास्थाय सुघोरं पर्वतोपमम् ।<br/>
दंष्ट्राकरालं पिङ्गाक्षं वक्त्रं कृत्वा नभःसमम् ॥ १४६ ॥<br/><br/>
बलमिच्छामहे ज्ञातुं भूयश्चास्य पराक्रमम् ।<br/>
त्वां विजेष्यत्युपायेन विषादं वा गमिष्यति ॥ १४७ ॥<br/><br/>
एवमुक्ता तु सा देवी दैवतैरभिसत्कृता ।<br/>
समुद्रमध्ये सुरसा बिभ्रती राक्षसं वपुः ॥ १४८ ॥<br/><br/>
विकृतं च विरूपं च सर्वस्य च भयावहम् ।<br/>
प्लवमानं हनूमन्तमावृत्येदमुवाच ह ॥ १४९ ॥<br/><br/>
मम भक्ष्यः प्रदिष्टस्त्वमीश्वरैर्वानरर्षभ ।<br/>
अहं त्वा भक्षयिष्यामि प्रविशेदं ममाननम् ॥ १५० ॥<br/><br/>
एवमुक्तः सुरसया प्राञ्जलिर्वानरर्षभः ।<br/>
प्रहृष्टवदनः श्रीमान् इदं वचनमब्रवीत् ॥ १५१ ॥<br/><br/>
रामो दाशरथिर्नाम प्रविष्टो दण्डकावनम् ।<br/>
लक्ष्मणेन सहभ्रात्रा वैदेह्या चापि भार्यया ॥ १५२ ॥<br/><br/>
अन्यकार्यविषक्तस्य बद्धवैरस्य राक्षसैः ।<br/>
तस्य सीता हृता भार्या रावणेन यशस्विनी ॥ १५३ ॥<br/><br/>
तस्याः सकाशं दूतोऽहं गमिष्ये रामशासनात् ।<br/>
कर्तुमर्हसि रामस्य साह्यं विषयवासिनी ॥ १५४ ॥<br/><br/>
अथवा मैथिलीं दृष्ट्वा रामं चाक्लिष्टकारिणम् ।<br/>
आगमिष्यामि ते वक्त्रं सत्यं प्रतिशृणोमि ते ॥ १५५ ॥<br/><br/>
एवमुक्ता हनुमता सुरसा कामरूपिणी ।<br/>
अब्रवीन्नातिवर्तेन्मां कश्चिदेष वरो मम ॥ १५६ ॥<br/><br/>
तं प्रयान्तं समुद्वीक्ष्य सुरसा वाक्यमब्रवीत् ।<br/>
बलं जिज्ञासमाना वै नागमाता हनूमतः ॥ १५७ ॥<br/><br/>
प्रविश्य वदनं मेऽद्य गन्तव्यं वानरोत्तम ।<br/>
वर एष पुरा दत्तो मम धात्रेति सत्वरा ॥ १५८ ॥<br/><br/>
व्यादाय वक्त्रं विपुलं स्थिता सा मारुतेः पुरः ।<br/>
एवमुक्तः सुरसया क्रुद्धो वानरपुङ्गवः ॥ १५९ ॥<br/><br/>
अब्रवीत्कुरु वै वक्त्रं येन मां विषहिष्यसे ।<br/>
इत्युक्त्वा सुरसां क्रुद्धो दशयोजनमायतः ॥ १६० ॥<br/><br/>
दशयोजनविस्तारो बभूव हनुमांस्तदा ।<br/>
तं दृष्ट्वा मेघसङ्काशं दशयोजनमायतम् ॥ १६१ ॥<br/><br/>
चकार सुरसाप्यास्यं विंशद्योजनमायतम् ।<br/>
तां दृष्ट्वा विस्तृतास्यां तु वायुपुत्रः सुबुद्धिमान् ॥ १६२ ॥<br/><br/>
हनूमांस्तु ततः क्रुद्धस् त्रिंशद्योजनमायतः ।<br/>
चकार सुरसा वक्त्रं चत्वारिंशत्तथोच्छ्रितम् ॥ १६३ ॥<br/><br/>
बभूव हनुमान्वीरः पञ्चाशद्योजनोच्छ्रितः ।<br/>
चकार सुरसा वक्त्रं षष्टियोजनमायतम् ॥ १६४ ॥<br/><br/>
तथैव हनुमान्वीरः सप्ततीयोजनोच्छ्रितः ।<br/>
चकार सुरसा वक्त्रमशीतीयोजनायतम् ॥ १६५ ॥<br/><br/>
हनूमानचलप्रख्यो नवतीयोजनोच्छ्रितः ।<br/>
चकार सुरसा वक्त्रं शतयोजनमायतम् ॥ १६६ ॥<br/><br/>
तद्दृष्ट्वा व्यादितं त्वास्यं वायुपुत्रः सुबुद्धिमान् ।<br/>
दीर्घजिह्वं सुरसया सुघोरं नरकोपमम् ॥ १६७ ॥<br/><br/>
स सङ्क्षिप्यात्मनः कायं जीमूत इव मारुतिः ।<br/>
तस्मिन् मुहूर्ते हनुमान् बभूवाङ्गुष्ठमात्रकः ॥ १६८ ॥<br/><br/>
सोऽभिपत्याशु तद्वक्त्रं निष्पत्य च महाजवः ।<br/>
अन्तरिक्षे स्थितः श्रीमान् इदं वचनमब्रवीत् ॥ १६९ ॥<br/><br/>
प्रविष्टोऽस्मि हि ते वक्त्रं दाक्षायणि नमोऽस्तु ते ।<br/>
गमिष्ये यत्र वैदेही सत्यश्चासीद्वरस्तव ॥ १७० ॥<br/><br/>
तं दृष्ट्वा वदनान्मुक्तं चन्द्रं राहुमुखादिव ।<br/>
अब्रवीत्सुरसा देवी स्वेन रूपेण वानरम् ॥ १७१ ॥<br/><br/>
अर्थसिद्ध्यै हरिश्रेष्ठ गच्छ सौम्य यथासुखम् ।<br/>
समानयस्व वैदेहीं राघवेण महात्मना ॥ १७२ ॥<br/><br/>
तत्तृतीयं हनुमतो दृष्ट्वा कर्म सुदुष्करम् ।<br/>
साधु साध्विति भूतानि प्रशशंसुस्तदा हरिम् ॥ १७३ ॥<br/><br/>
स सागरमनाधृष्यमभ्येत्य वरुणालयम् ।<br/>
जगामाकाशमाविश्य वेगेन गरुडोपमः ॥ १७४ ॥<br/><br/>
सेविते वारिधाराभिः पतगैश्च निषेविते ।<br/>
चरिते कैशिकाचार्यैर् ऐरावतनिषेविते ॥ १७५ ॥<br/><br/>
सिंहकुञ्जरशार्दूल पतगोरगवाहनैः ।<br/>
विमानैः सम्पतद्भिश्च विमलैः समलङ्कृते ।<br/>
वज्राशनिसमाघातैः पावकैरुपशोभिते ॥ १७६ ॥<br/><br/>
कृतपुण्यैर्महाभागैः स्वर्गजिद्भिरलङ्कृते ।<br/>
वहता हव्यमत्यर्थं सेविते चित्रभानुना ॥ । १७७ ॥<br/><br/>
ग्रहनक्षत्रचन्द्रार्क तारागणविभूषिते ।<br/>
महर्षिगणगन्धर्वनागयक्षसमाकुले ॥ १७८ ॥<br/><br/>
विविक्ते विमले विश्वे विश्वावसुनिषेविते<br/>
देवराजगजाक्रान्ते चन्द्रसूर्यपथे शिवे ॥ १७९ ॥<br/><br/>
विताने जीवलोकस्य वितते ब्रह्मनिर्मिते ।<br/>
बहुशः सेविते वीरैर् विद्याधरगणैर्वरैः ॥ १८० ॥<br/><br/>
जगाम वायुमार्गे तु गरुत्मानिव मारुतिः ॥ १८१<br/>
[** अधिकपाठः &#8211;<br/>
हनूमान्मेघजालानि प्राकर्षन्मारुतो यथा ॥<br/>
कालागरुसवर्णानि रक्तपीतसितानि च ।<br/>
कपिनाऽऽकृष्यमाणानि महाभ्राणि चकाशिरे ॥<br/>
प्रविशन्नभ्रजालानि निष्पतंश्च पुनः पुनः ।<br/>
प्रावृषीन्दुरिवाभाति निष्पतन्प्रविशंस्तदा ॥<br/>
**] ॥<br/><br/>
प्रदृश्यमानः सर्वत्र हनूमान्मारुतात्मजः ।<br/>
भेजेऽम्बरं निरालम्बं लम्बपक्ष इवाद्रिराट् ॥ १८२ ॥<br/><br/>
प्लवमानं तु तं दृष्ट्वा सिंहिका नाम राक्षसी ।<br/>
मनसा चिन्तयामास प्रवृद्धा कामरूपिणी ॥ १८३ ॥<br/><br/>
अद्य दीर्घस्य कालस्य भविष्याम्यहमाशिता ।<br/>
इदं हि मे महत्सत्वं चिरस्य वशमागतम् ॥ १८४ ॥<br/><br/>
इति सञ्चिन्त्य मनसा छायामस्य समाक्षिपत् ।<br/>
छायायां गृह्यमाणायां चिन्तयामास वानरः ॥ १८५ ॥<br/><br/>
समाक्षिप्तोऽस्मि सहसा पङ्गूकृतपराक्रमः ।<br/>
प्रतिलोमेन वातेन महानौरिव सागरे ॥ १८६ ॥<br/><br/>
तिर्यगूर्ध्वमधश्चैव वीक्षमाणस्ततः कपिः ।<br/>
ददर्श स महत्सत्वमुत्थितं लवणाम्भसि ॥ १८७ ॥<br/><br/>
तद्दृष्ट्वा चिन्तयामास मारुतिर्विकृताननम् ।<br/>
कपिराजेन कथितं सत्त्वमद्भुतदर्शनम् ॥ १८८ ॥<br/><br/>
छायाग्राहि महावीर्यं तदिदं नात्र संशयः ।<br/>
स तां बुद्ध्वार्थतत्त्वेन सिंहिकां मतिमान्कपिः ॥ १८९ ॥<br/><br/>
व्यवर्धत महाकायः प्रावृषीव बलाहकः ।<br/>
तस्य सा कायमुद्वीक्ष्य वर्धमानं महाकपेः ॥ १९० ॥<br/><br/>
वक्त्रं प्रसारयामास पातालान्तरसन्निभम् ।<br/>
घनराजीव गर्जन्ती वानरं समभिद्रवत् ॥ १९१ ॥<br/><br/>
स ददर्श ततस्तस्या विवृतं सुमहन्मुखम् ।<br/>
कायमात्रं च मेधावी मर्माणि च महाकपिः ॥ १९२ ॥<br/><br/>
स तस्या विवृते वक्त्रे वज्रसंहननः कपिः ।<br/>
सङ्क्षिप्य मुहुरात्मानं निष्पपात महाबलः ॥ १९३ ॥<br/><br/>
आस्ये तस्या निमज्जन्तं ददृशुः सिद्धचारणाः ।<br/>
ग्रस्यमानं यथा चन्द्रं पूर्णं पर्वणि राहुणा ॥ १९४ ॥<br/><br/>
ततस्तस्या नखैस्तीक्ष्णैर्मर्माण्युत्कृत्य वानरः ।<br/>
उत्पपाताथ वेगेन मनः सम्पातविक्रमः ॥ १९५ ॥<br/><br/>
तां तु दृष्ट्या च धृत्या च दाक्षिण्येन निपात्य हि । [च]<br/>
स कपिप्रवरो वेगाद्ववृधे पुनरात्मवान् ॥ १९६ ॥<br/><br/>
हृतहृत्सा हनुमता पपात विधुराम्भसि ।<br/>
स्वयम्भुवेव हनुमान् सृष्टस्तस्या निपातने ॥ १९७ ॥<br/><br/>
तां हतां वानरेणाशु पतितां वीक्ष्य सिंहिकाम् ।<br/>
भूतान्याकाशचारीणी तमूचुः प्लवगोत्तमम् ॥ १९८ ॥<br/><br/>
भीममद्य कृतं कर्म महत्सत्त्वं त्वया हतम् ।<br/>
साधयार्थमभिप्रेतमरिष्टं प्लवतां वर ॥ १९९ ॥<br/><br/>
यस्य त्वेतानि चत्वारि वानरेन्द्र यथा तव ।<br/>
धृतिर्दृष्टिर्मतिर्दाक्ष्यं स कर्मसु न सीदति ॥ २०० ॥<br/><br/>
स तैः सम्भावितः पूज्यः प्रतिपन्नप्रयोजनः ।<br/>
जगामाकाशमाविश्य पन्नगाशनवत्कपिः ॥ २०१ ॥<br/><br/>
प्राप्तभूयिष्ठपारस्तु सर्वतः प्रतिलोकयन् ।<br/>
योजनानां शतस्यान्ते वनराजिं ददर्श सः ॥ २०२ ॥<br/><br/>
ददर्श च पतन्नेव विविधद्रुमभूषितम् ।<br/>
द्वीपं शाखामृगश्रेष्ठो मलयोपवनानि च ॥ २०३ ॥<br/><br/>
सागरं सागरानूपं सागरानूपजान् द्रुमान् ।<br/>
सागरस्य च पत्नीनां मुखान्यपि विलोकयन् ॥ २०४ ॥<br/><br/>
स महामेघसङ्काशं समीक्ष्यात्मानमात्मवान् ।<br/>
निरुन्धन्तमिवाकाशं चकार मतिमान्मतिम् ॥ २०५ ॥<br/><br/>
कायवृद्धिं प्रवेगं च मम दृष्ट्वैव राक्षसाः ।<br/>
मयि कौतूहलं कुर्युरिति मेने महाकपिः ॥ २०६ ॥<br/><br/>
ततः शरीरं सङ्क्षिप्य तन्महीधरसन्निभम् ।<br/>
पुनः प्रकृतिमापेदे वीतमोह इवात्मवान् ॥ २०७ ॥<br/><br/>
तद्रूपमतिसङ्क्षिप्य हनुमान् प्रकृतौ स्थितः ।<br/>
त्रीन् क्रमानिव विक्रम्य बलिवीर्यहरो हरिः ॥ २०८ ॥<br/><br/>
स चारुनानाविधरूपधारी<br/>
परं समासाद्य समुद्रतीरम् ।<br/>
परैरशक्यः प्रतिपन्नरूपः<br/>
समीक्षितात्मा समवेक्षितार्थः ॥ २०९ ॥<br/><br/>
ततः स लम्बस्य गिरेः समृद्धे<br/>
विचित्रकूटे निपपात कूटे ।<br/>
सकेतकोद्दालकनारिकेले<br/>
महाद्रिकूटप्रतिमो महात्मा ॥ २१० ॥<br/><br/>
ततस्तु सम्प्राप्य समुद्रतीरं<br/>
समीक्ष्य लङ्कां गिरिवर्यमूर्ध्नि ।<br/>
कपिस्तु तस्मिन्निपपात पर्वते<br/>
विधूय रूपं व्यथयन्मृगद्विजान् ॥ २११ ॥<br/><br/>
स सागरं दानवपन्नगायुतं<br/>
बलेन विक्रम्य महोर्मिमालिनम् ।<br/>
निपत्य तीरे च महोदधेस्तदा<br/>
ददर्श लङ्काममरावतीमिव ॥ २१२ ॥<br/><br/>
इत्यर्षे श्रीमद्रामायणे वाल्मीकीये आदिकाव्ये सुन्दरकाण्डे प्रथमः सर्गः ॥ १ ॥<br/><br/>

</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
