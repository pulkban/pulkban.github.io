<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 16</h1>
<div class="card-body display-6">

॥ हनूमत्परीतापः ॥<br><br>
प्रशस्य तु प्रशस्तव्यां सीतां तां हरिपुङ्गवः ।<br/>
गुणाभिरामं रामं च पुनश्चिन्तापरोऽभवत् ॥ १ ॥<br><br>
स मुहूर्तमिव ध्यात्वा बाष्पपर्याकुलेक्षणः ।<br/>
सीतामाश्रित्य तेजस्वी हनुमान्विललाप ह ॥ २ ॥<br><br>
मान्या गुरुविनीतस्य लक्ष्मणस्य गुरुप्रिया ।<br/>
यदि सीताऽपि दुःखार्ता कालो हि दुरतिक्रमः ॥ ३ ॥<br><br>
रामस्य व्यवसायज्ञा लक्ष्मणस्य च धीमतः ।<br/>
नात्यर्थं क्षुभ्यते देवी गङ्गेव जलदागमे ॥ ४ ॥<br><br>
तुल्यशीलवयोवृत्तां तुल्याभिजनलक्षणाम् ।<br/>
राघवोऽर्हति वैदेहीं तं चेयमसितेक्षणा ॥ ५ ॥<br><br>
तां दृष्ट्वा नवहेमाभां लोककान्तामिव श्रियम् ।<br/>
जगाम मनसा रामं वचनं चेदमब्रवीत् ॥ ६ ॥<br><br>
अस्या हेतोर्विशालाक्ष्या हतो वाली महाबलः ।<br/>
रावणप्रतिमो वीर्ये कबन्धश्च निपातितः ॥ ७ ॥<br><br>
विराधश्च हतः सङ्ख्ये राक्षसो भीमविक्रमः ।<br/>
वने रामेण विक्रम्य महेन्द्रेणेव शम्बरः ॥ ८ ॥<br><br>
चतुर्दश सहस्राणि रक्षसां भीमकर्मणाम् ।<br/>
निहतानि जनस्थाने शरैरग्निशिखोपमैः ॥ ९ ॥<br><br>
खरश्च निहतः सङ्ख्ये त्रिशिराश्च निपातितः ।<br/>
दूषणश्च महातेजा रामेण विदितात्मना ॥ १० ॥<br><br>
ऐश्वर्यं वानराणां च दुर्लभं वालिपालितम् ।<br/>
अस्या निमित्ते सुग्रीवः प्राप्तवाँल्लोकसत्कृतम् ॥ ११ ॥<br><br>
सागरश्च मया क्रान्तः श्रीमान्नदनदीपतिः ।<br/>
अस्या हेतोर्विशालाक्ष्याः पुरी चेयं निरीक्षिता ॥ १२ ।
यदि रामः समुद्रान्तां मेदिनीं परिवर्तयेत् ।<br/>
अस्याः कृते जगच्चापि युक्तमित्येव मे मतिः ॥ १३ ॥<br><br>
राज्यं वा त्रिषु लोकेषु सीता वा जनकात्मजा ।<br/>
त्रैलोक्यराज्यं सकलं सीताया नाप्नुयात्कलाम् ॥ १४ ॥<br><br>
इयं सा धर्मशीलस्य मैथिलस्य महात्मनः ।<br/>
सुता जनकराजस्य सीता भर्तृदृढव्रता ॥ १५ ॥<br><br>
उत्थिता मेदिनीं भित्त्वा क्षेत्रे हलमुखक्षते ।<br/>
पद्मरेणुनिभैः कीर्णा शुभैः केदारपांसुभिः ॥ १६ ॥<br><br>
विक्रान्तस्यार्यशीलस्य सम्युगेष्वनिवर्तिनः ।<br/>
स्नुषा दशरथस्यैषा ज्येष्ठा राज्ञो यशस्विनी ॥ १७ ॥<br><br>
धर्मज्ञस्य कृतज्ञस्य रामस्य विदितात्मनः ।<br/>
इयं सा दयिता भार्या राक्षसीवशमागता ॥ १८ ॥<br><br>
सर्वान्भोगान्परित्यज्य भर्तृस्नेहबलात्कृता ।<br/>
अचिन्तयित्वा दुःखानि प्रविष्टा निर्जनं वनम् ॥ १९ ॥<br><br>
सन्तुष्टा फलमूलेन भर्तृशुश्रूषणे रता ।<br/>
या परां भजते प्रीतिं वनेऽपि भवने यथा ॥ २० ॥<br><br>
सेयं कनकवर्णाङ्गी नित्यं सुस्मितभाषिणी ।<br/>
सहते यातनामेतामनर्थानामभागिनी ॥ २१ ॥<br><br>
इमां तु शीलसम्पन्नां द्रष्टुमर्हति राघवः ।<br/>
रावणेन प्रमथितां प्रपामिव पिपासितः ॥ २२ ॥<br><br>
अस्या नूनं पुनर्लाभाद्राघवः प्रीतिमेष्यति ।<br/>
राजा राज्यात्परिभ्रष्टः पुनः प्राप्येव मेदिनीम् ॥ २३ ॥<br><br>
कामभोगैः परित्यक्ता हीना बन्धुजनेन च ।<br/>
धारयत्यात्मनो देहं तत्समागमकाङ्क्षिणी ॥ २४ ॥<br><br>
नैषा पश्यति राक्षस्यो नेमान्पुष्पफलद्रुमान् ।<br/>
एकस्थहृदया नूनं राममेवानुपश्यति ॥ २५ ॥<br><br>
भर्ता नाम परं नार्या भूषणं भूषणादपि ।<br/>
एषा विरहिता तेन भूषणार्हा न शोभते ॥ २६ ॥ [तु रहिता]
दुष्करं कुरुते रामो हीनो यदनया प्रभुः ।<br/>
धारयत्यात्मनो देहं न दुःखेनावसीदति ॥ २७ ॥<br><br>
इमामसितकेशान्तां शतपत्रनिभेक्षणाम् ।<br/>
सुखार्हां दुःखितां दृष्ट्वा ममापि व्यथितं मनः ॥ २८ ॥<br><br>
क्षितिक्षमा पुष्करसन्निभाक्षी<br/>
या रक्षिता राघवलक्ष्मणाभ्याम् ।<br/>
सा राक्षसीभिर्विकृतेक्षणाभिः<br/>
संरक्ष्यते सम्प्रति वृक्षमूले ॥ २९ ॥<br><br>
हिमहतनलिनीव नष्टशोभा<br/>
व्यसनपरम्परयातिपीड्यमाना ।<br/>
सहचररहितेव चक्रवाकी<br/>
जनकसुता कृपणां दशां प्रपन्ना ॥ ३० ॥<br><br>
अस्या हि पुष्पावनताग्रशाखाः<br/>
शोकं दृढं वै जनयन्त्यशोकाः ।<br/>
हिमव्यपायेन च मन्दरश्मि-<br/>
-रभ्युत्थितो नैकसहस्ररश्मिः ॥ ३१ ॥<br><br>
इत्येवमर्थं कपिरन्ववेक्ष्य<br/>
सीतेयमित्येव निविष्टबुद्धिः ।<br/>
संश्रित्य तस्मिन्निषसाद वृक्षे<br/>
बली हरीणामृषभस्तरस्वी ॥ ३२ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे षोडशः सर्गः ॥ १६ ॥
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
