<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body { font-family: "Lato", sans-serif; }
.card-text{ font-size:19px; }
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 24</h1>
<div class="card-body display-6">

॥ राक्षसीनिर्भर्त्सनम् ॥<br><br>
ततः सीतामुपागम्य राक्षस्यो विकृताननाः ।<br/>
परुषं परुषा नार्य ऊचुस्तां वाक्यमप्रियम् ॥ १ ॥<br><br>
किं त्वमन्तःपुरे सीते सर्वभूतमनोहरे ।<br/>
महार्हशयनोपेते न वासमनुमन्यसे ॥ २ ॥<br><br>
मानुषी मानुषस्यैव भार्यात्वं बहु मन्यसे ।<br/>
प्रत्याहर मनो रामान्न त्वं जातु भविष्यसि ॥ ३ ॥<br><br>
त्रैलोक्यवसुभोक्तारं रावणं राक्षसेश्वरम् ।<br/>
भर्तारमुपसङ्गम्य विहरस्व यथासुखम् ॥ ४ ॥<br><br>
मानुषी मानुषं तं तु राममिच्छसि शोभने ।<br/>
राज्याद्भ्रष्टमसिद्धार्थं विक्लवं त्वमनिन्दिते ॥ ५ ॥<br><br>
राक्षसीनां वचः श्रुत्वा सीता पद्मनिभेक्षणा ।<br/>
नेत्राभ्यामश्रुपूर्णाभ्यामिदं वचनमब्रवीत् ॥ ६ ॥<br><br>
यदिदं लोकविद्विष्टमुदाहरथ सङ्गताः ।<br/>
नैतन्मनसि वाक्यं मे किल्बिषं प्रतिभाति वः ॥ ७ ॥<br><br>
न मानुषी राक्षसस्य भार्या भवितुमर्हति ।<br/>
कामं खादत मां सर्वा न करिष्यामि वो वचः ॥ ८ ॥<br><br>
दीनो वा राज्यहीनो वा यो मे भर्ता स मे गुरुः ।<br/>
तं नित्यमनुरक्ताऽस्मि यथा सूर्यं सुवर्चला ॥ ९ ॥<br><br>
यथा शची महाभागा शक्रं समुपतिष्ठति ।<br/>
अरुन्धती वसिष्ठं च रोहिणी शशिनं यथा ॥ १० ॥<br><br>
लोपामुद्रा यथागस्त्यं सुकन्या च्यवनं यथा ।<br/>
सावित्री सत्यवन्तं च कपिलं श्रीमती यथा ॥ ११ ॥<br><br>
सौदासं मदयन्तीव केशिनी सगरं यथा ।<br/>
नैषधं दमयन्तीव भैमी पतिमनुव्रता ॥ १२ ॥<br><br>
तथाहमिक्ष्वाकुवरं रामं पतिमनुव्रता ।<br/>
सीताया वचनं श्रुत्वा राक्षस्यः क्रोधमूर्छिताः ॥ १३ ॥<br><br>
भर्त्सयन्ति स्म परुषैर्वाक्यै रावणचोदिताः ।<br/>
अवलीनः स निर्वाक्यो हनुमान् शिंशुपाद्रुमे ॥ १४ ॥<br><br>
सीतां सन्तर्जयन्तीस्ता राक्षसीरशृणोत्कपिः ।<br/>
तामभिक्रम्य सङ्क्रुद्धा वेपमानां समन्ततः ॥ १५ ॥<br><br>
भृशं संलिलिहुर्दीप्तान् प्रलम्बान्दशनच्छदान् ।<br/>
ऊचुश्च परमक्रुद्धाः प्रगृह्याशु परश्वधान् ॥ १६ ॥<br><br>
नेयमर्हति भर्तारं रावणं राक्षसाधिपम् ।<br/>
सम्भर्त्स्यमाना भीमाभी राक्षसीभिर्वरानना ॥ १७ ॥<br><br>
सा बाष्पमुपमार्जन्ती शिंशुपां तामुपागमत् ।<br/>
ततस्तां शिंशुपां सीता राक्षसीभिः समावृता ॥ १८ ॥<br><br>
अभिगम्य विशालाक्षी तस्थौ शोकपरिप्लुता ।<br/>
तां कृशां दीनवदनां मलिनाम्बरधारिणीम् ॥ १९ ॥<br><br>
भर्त्सयां‍चक्रिरे सीतां राक्षस्यस्तां समन्ततः ।<br/>
ततस्तां विनता नाम राक्षसी भीमदर्शना ॥ २० ॥<br><br>
अब्रवीत्कुपिताकारा कराला निर्णतोदरी ।<br/>
सीते पर्याप्तमेतावद्भर्तुः स्नेहो निदर्शितः ॥ २१ ॥<br><br>
सर्वत्रातिकृतं भद्रे व्यसनायोपकल्पते ।<br/>
परितुष्टास्मि भद्रं ते मानुषस्ते कृतो विधिः ॥ २२ ॥<br><br>
ममापि तु वचः पथ्यं ब्रुवन्त्याः कुरु मैथिलि ।<br/>
रावणं भज भर्तारं भर्तारं सर्वरक्षसाम् ॥ २३ ॥<br><br>
विक्रान्तं रूपवन्तं च सुरेशमिव वासवम् ।<br/>
दक्षिणं त्यागशीलं च सर्वस्य प्रियदर्शनम् ॥ २४ ॥<br><br>
मानुषं कृपणं रामं त्यक्त्वा रावणमाश्रय ।<br/>
दिव्याङ्गरागा वैदेहि दिव्याभरणभूषिता ॥ २५ ॥<br><br>
अद्य प्रभृति सर्वेषां लोकानामीश्वरी भव ।<br/>
अग्नेः स्वाहा यथा देवी शचीवेन्द्रस्य शोभने ॥ २६ ॥<br><br>
किं ते रामेण वैदेहि कृपणेन गतायुषा ।<br/>
एतदुक्तं च मे वाक्यं यदि त्वं न करिष्यसि ॥ २७ ॥<br><br>
अस्मिन्मुहूर्ते सर्वास्त्वां भक्षयिष्यामहे वयम् ।<br/>
अन्या तु विकटा नाम लम्बमानपयोधरा ॥ २८ ॥<br><br>
अब्रवीत्कुपिता सीतां मुष्टिमुद्यम्य गर्जती ।<br/>
बहून्यप्रियरूपाणि वचनानि सुदुर्मते ॥ २९ ॥<br><br>
अनुक्रोशान्मृदुत्वाच्च सोढानि तव मैथिलि ।<br/>
न च नः कुरुषे वाक्यं हितं कालपुरःसरम् ॥ ३० ॥<br><br>
आनीतासि समुद्रस्य पारमन्यैर्दुरासदम् ।<br/>
रावणान्तःपुरं घोरं प्रविष्टा चासि मैथिलि ॥ ३१ ॥<br><br>
रावणस्य गृहे रुद्धामस्माभिस्तु सुरक्षिताम् ।<br/>
न त्वां शक्तः परित्रातुमपि साक्षात्पुरन्दरः ॥ ३२ ॥<br><br>
कुरुष्व हितवादिन्या वचनं मम मैथिलि ।<br/>
अलमश्रुप्रपातेन त्यज शोकमनर्थकम् ॥ ३३ ॥<br><br>
भज प्रीतिं प्रहर्षं च त्यजैतां नित्यदैन्यताम् ।<br/>
सीते राक्षसराजेन सह क्रीड यथासुखम् ॥ ३४ ॥<br><br>
जानासि हि यथा भीरु स्त्रीणां यौवनमध्रुवम् ।<br/>
यावन्न ते व्यतिक्रामेत्तावत्सुखमवाप्नुहि ॥ ३५ ॥<br><br>
उद्यानानि च रम्याणि पर्वतोपवनानि च ।<br/>
सह राक्षसराजेन चर त्वं मदिरेक्षणे ॥ ३६ ॥<br><br>
स्त्रीसहस्राणि ते सप्त वशे स्थास्यन्ति सुन्दरि ।<br/>
रावणं भज भर्तारं भर्तारं सर्वरक्षसाम् ॥ ३७ ॥<br><br>
उत्पाट्य वा ते हृदयं भक्षयिष्यामि मैथिलि ।<br/>
यदि मे व्याहृतं वाक्यं न यथावत्करिष्यसि ॥ ३८ ॥<br><br>
ततश्चण्डोदरी नाम राक्षसी क्रोधमूर्छिता ।<br/>
भ्रामयन्ती महच्छूलमिदं वचनमब्रवीत् ॥ ३९ ॥<br><br>
इमां हरिणलोलाक्षीं त्रासोत्कम्पिपयोधराम् ।<br/>
रावणेन हृतां दृष्ट्वा दौर्हृदो मे महानभूत् ॥ ४० ॥<br><br>
यकृत्प्लीहमथोत्पीडं हृदयं च सबन्धनम् ।<br/>
अन्त्राण्यपि तथा शीर्षं खादेयमिति मे मतिः ॥ ४१ ॥<br><br>
ततस्तु प्रघसा नाम राक्षसी वाक्यमब्रवीत् ।<br/>
कण्ठमस्या नृशंसायाः पीडयाम किमास्यते ॥ ४२ ॥<br><br>
निवेद्यतां ततो राज्ञे मानुषी सा मृतेति ह ।<br/>
नात्र कश्चन सन्देहः खादतेति स वक्ष्यति ॥ ४३ ॥<br><br>
ततस्त्वजामुखी नाम राक्षसी वाक्यमब्रवीत् ।<br/>
विशस्येमां ततः सर्वाः समान्कुरुत पीलुकान् ॥ ४४ ॥<br><br>
विभजाम ततः सर्वा विवादो मे न रोचते ।<br/>
पेयमानीयतां क्षिप्रं लेह्यमुच्चावचं बहु ॥ ४५ ॥<br><br>
ततः शूर्पणखा नाम राक्षसी वाक्यमब्रवीत् ।<br/>
अजामुख्या यदुक्तं हि तदेव मम रोचते ॥ ४६ ॥<br><br>
सुरा चानीयतां क्षिप्रं सर्वशोकविनाशिनी ।<br/>
मानुषं मांसमास्वाद्य नृत्यामोऽथ निकुम्भिलाम् ॥ ४७ ॥<br><br>
एवं सम्भर्त्स्यमाना सा सीता सुरसुतोपमा ।<br/>
राक्षसीभिः सुघोराभिर्धैर्यमुत्सृज्य रोदिति ॥ ४८ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे चतुर्विंशः सर्गः ॥ २४ ॥

<br><div class="card-text">https://stotranidhi.com/hi/valmiki-ramayana-sundara-kanda-in-sanskrit/</div>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
