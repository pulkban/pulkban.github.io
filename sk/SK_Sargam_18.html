<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body { font-family: "Lato", sans-serif; }
.card-text{ font-size:19px; }
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 18</h1>
<div class="card-body display-6">

॥ रावणागमनम् ॥<br><br>
तथा विप्रेक्षमाणस्य वनं पुष्पितपादपम् ।<br/>
विचिन्वतश्च वैदेहीं किञ्चिच्छेषा निशाभवत् ॥ १ ॥<br><br>
षडङ्गवेदविदुषां क्रतुप्रवरयाजिनाम् ।<br/>
शुश्राव ब्रह्मघोषांश्च विरात्रे ब्रह्मरक्षसाम् ॥ २ ॥<br><br>
अथ मङ्गलवादित्रैः शब्दैः श्रोत्रमनोहरैः ।<br/>
प्राबुध्यत महाबाहुर्दशग्रीवो महाबलः ॥ ३ ॥<br><br>
विबुध्य तु यथाकालं राक्षसेन्द्रः प्रतापवान् ।<br/>
स्रस्तमाल्याम्बरधरो वैदेहीमन्वचिन्तयत् ॥ ४ ॥<br><br>
भृशं नियुक्तस्तस्यां च मदनेन मदोत्कटः ।<br/>
न स तं राक्षसः कामं शशाकात्मनि गूहितुम् ॥ ५ ॥<br><br>
स सर्वाभरणैर्युक्तो बिभ्रच्छ्रियमनुत्तमाम् ।<br/>
तां नगैर्बहुभिर्जुष्टां सर्वपुष्पफलोपगैः ॥ ६ ॥<br><br>
वृतां पुष्करिणीभिश्च नानापुष्पोपशोभिताम् ।<br/>
सदामदैश्च विहगैर्विचित्रां परमाद्भुताम् ॥ ७ ॥<br><br>
ईहामृगैश्च विविधैर्जुष्टां दृष्टिमनोहरैः ।<br/>
वीथीः सम्प्रेक्षमाणश्च मणिकाञ्चनतोरणाः ॥ ८ ॥<br><br>
नानामृगगणाकीर्णां फलैः प्रपतितैर्वृताम् ।<br/>
अशोकवनिकामेव प्राविशत्सन्ततद्रुमाम् ॥ ९ ॥<br><br>
अङ्गनाशतमात्रं तु तं व्रजन्तमनुव्रजत् ।<br/>
महेन्द्रमिव पौलस्त्यं देवगन्धर्वयोषितः ॥ १० ॥<br><br>
दीपिकाः काञ्चनीः काश्चिज्जगृहुस्तत्र योषितः ।<br/>
वालव्यजनहस्ताश्च तालवृन्तानि चापराः ॥ ११ ॥<br><br>
काञ्चनैरपि भृङ्गारैर्जह्रुः सलिलमग्रतः ।<br/>
मण्डलाग्रान्बृसींश्चैव गृह्यान्याः पृष्ठतो ययुः ॥ १२ ॥<br><br>
काचिद्रत्नमयीं स्थालीं पूर्णां पानस्य भामिनी ।<br/>
दक्षिणा दक्षिणेनैव तदा जग्राह पाणिना ॥ १३ ॥<br><br>
राजहंसप्रतीकाशं छत्रं पूर्णशशिप्रभम् ।<br/>
सौवर्णदण्डमपरा गृहीत्वा पृष्ठतो ययौ ॥ १४ ॥<br><br>
निद्रामदपरीताक्ष्यो रावणस्योत्तमाः स्त्रियः ।<br/>
अनुजग्मुः पतिं वीरं घनं विद्युल्लता इव ॥ १५ ॥<br><br>
व्याविद्धहारकेयूराः समामृदितवर्णकाः ।<br/>
समागलितकेशान्ताः सस्वेदवदनास्तथा ॥ १६ ॥<br><br>
घूर्णन्त्यो मदशेषेण निद्रया च शुभाननाः ।<br/>
स्वेदक्लिष्टाङ्गकुसुमाः सुमाल्याकुलमूर्धजाः ॥ १७ ॥<br><br>
प्रयान्तं नैरृतपतिं नार्यो मदिरलोचनाः ।<br/>
बहुमानाच्च कामाच्च प्रिया भार्यास्तमन्वयुः ॥ १८ ॥<br><br>
स च कामपराधीनः पतिस्तासां महाबलः ।<br/>
सीतासक्तमना मन्दो मदाञ्चितगतिर्बभौ ॥ १९ ॥<br><br>
ततः काञ्चीनिनादं च नूपुराणां च निःस्वनम् ।<br/>
शुश्राव परमस्त्रीणां स कपिर्मारुतात्मजः ॥ २० ॥<br><br>
तं चाप्रतिमकर्माणमचिन्त्यबलपौरुषम् ।<br/>
द्वारदेशमनुप्राप्तं ददर्श हनुमान्कपिः ॥ २१ ॥<br><br>
दीपिकाभिरनेकाभिः समन्तादवभासितम् ।<br/>
गन्धतैलावसिक्ताभिर्ध्रियमाणाभिरग्रतः ॥ २२ ॥<br><br>
कामदर्पमदैर्युक्तं जिह्मताम्रायतेक्षणम् ।<br/>
समक्षमिव कन्दर्पमपविद्धशरासनम् ॥ २३ ॥<br><br>
मथितामृतफेनाभमरजो वस्त्रमुत्तमम् ।<br/>
सलीलमनुकर्षन्तं विमुक्तं सक्तमङ्गदे ॥ २४ ॥<br><br>
तं पत्रविटपे लीनः पत्रपुष्पघनावृतः ।<br/>
समीपमिवसङ्क्रान्तं निध्यातुमुपचक्रमे ॥ २५ ॥<br><br>
अवेक्षमाणस्तु ततो ददर्श कपिकुञ्जरः ।<br/>
रूपयौवनसम्पन्ना रावणस्य वरस्तियः ॥ २६ ॥<br><br>
ताभिः परिवृतो राजा सुरूपाभिर्महायशाः ।<br/>
तन्मृगद्विजसङ्घुष्टं प्रविष्टः प्रमदावनम् ॥ २७ ॥<br><br>
क्षीबो विचित्राभरणः शङ्कुकर्णो महाबलः ।<br/>
तेन विश्रवसः पुत्रः स दृष्टो राक्षसाधिपः ॥ २८ ॥<br><br>
वृतः परमनारीभिस्ताराभिरिव चन्द्रामाः ।<br/>
तं ददर्श महातेजास्तेजोवन्तं महाकपिः ॥ २९ ॥<br><br>
रावणोऽयं महाबाहुरिति सञ्चिन्त्य वानरः ।<br/>
अवप्लुतो महातेजा हनुमान्मारुतात्मजः ॥ ३० ॥<br><br>
स तथाऽप्युग्रतेजाः सन्निर्धूतस्तस्य तेजसा ।<br/>
पत्रगुह्यान्तरे सक्तो हनुमान्संवृतोऽभवत् ॥ ३१ ॥<br><br>
स तामसितकेशान्तां सुश्रोणीं संहतस्तनीम् ।<br/>
दिदृक्षुरसितापाङ्गामुपावर्तत रावणः ॥ ३२ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे अष्टादशः सर्गः ॥ १८ ॥

<br><div class="card-text">https://stotranidhi.com/hi/valmiki-ramayana-sundara-kanda-in-sanskrit/</div>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
