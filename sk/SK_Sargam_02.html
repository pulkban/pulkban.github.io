<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 2</h1>
<div class="card-body display-6">

॥ निशागमप्रतीक्षा ॥<br/><br/>
स सागरमनाधृष्यमतिक्रम्य महाबलः ।<br/>
त्रिकूटशिखरे लङ्कां स्थितां स्वस्थो ददर्श ह ॥ १ ॥<br/><br/>
ततः पादपमुक्तेन पुष्पवर्षेण वीर्यवान् ।<br/>
अभिवृष्टः स्थितस्तत्र बभौ पुष्पमयो यथा ॥ २ ॥<br/><br/>
योजनानां शतं श्रीमांस्तीर्त्वाप्युत्तमविक्रमः ।<br/>
अनिःश्वसन्कपिस्तत्र न ग्लानिमधिगच्छति ॥ ३ ॥<br/><br/>
शतान्यहं योजनानां क्रमेयं सुबहून्यपि ।<br/>
किं पुनः सागरस्यान्तं सङ्ख्यातं शतयोजनम् ॥ ४ ॥<br/><br/>
स तु वीर्यवतां श्रेष्ठः प्लवतामपि चोत्तमः ।<br/>
जगाम वेगवाँल्लङ्कां लङ्घयित्वा महोदधिम् ॥ ५ ॥<br/><br/>
शाद्वलानि च नीलानि गन्धवन्ति वनानि च ।<br/>
गण्डवन्ति च मध्येन जगाम नगवन्ति च ॥ ६ ॥<br/><br/>
शैलांश्च तरुसञ्छन्नान्वनराजीश्च पुष्पिताः ।<br/>
अभिचक्राम तेजस्वी हनूमान् प्लवगर्षभः ॥ ७ ॥<br/><br/>
स तस्मिन्नचले तिष्ठन्वनान्युपवनानि च ।<br/>
स नगाग्रे च तां लङ्कां ददर्श पवनात्मजः ॥ ८ ॥<br/><br/>
सरलान्कर्णिकारांश्च खर्जूरांश्च सुपुष्पितान् ।<br/>
प्रियालान्मुचुलिन्दांश्च कुटजान्केतकानपि ॥ ९ ॥<br/><br/>
प्रियङ्गून् गन्धपूर्णांश्च नीपान् सप्तच्छदांस्तथा ।<br/>
असनान्कोविदारांश्च करवीरांश्च पुष्पितान् ॥ १० ॥<br/><br/>
पुष्पभारनिबद्धांश्च तथा मुकुलितानपि ।<br/>
पादपान्विहगाकीर्णान्पवनाधूतमस्तकान् ॥ ११ ॥<br/><br/>
हंसकारण्डवाकीर्णाः वापीः पद्मोत्पलायुताः ।<br/>
आक्रीडान्विविधान्रम्यान्विविधांश्च जलाशयान् ॥ १२ ॥<br/><br/>
सन्ततान्विविधैर्वृक्षैः सर्वर्तुफलपुष्पितैः ।<br/>
उद्यानानि च रम्याणि ददर्श कपिकुञ्जरः ॥ १३ ॥<br/><br/>
समासाद्य च लक्ष्मीवाँल्लङ्कां रावणपालिताम् ।<br/>
परिखाभिः सपद्माभिः सोत्पलाभिरलङ्कृताम् ॥ १४ ॥<br/><br/>
सीतापहरणार्थेन रावणेन सुरक्षिताम् ।<br/>
समन्ताद्विचरद्भिश्च राक्षसैरुग्रधन्विभिः ॥ १५ ॥<br/><br/>
काञ्चनेनावृतां रम्यां प्राकारेण महापुरीम् ।<br/>
गृहैश्च ग्रहसङ्काशैः शारदाम्बुदसन्निभैः ॥ १६ ॥<br/><br/>
पाण्डराभिः प्रतोलीभिरुच्चाभिरभिसंवृताम् ।<br/>
अट्‍टालकशताकीर्णां पताकाध्वजमालिनीम् ॥ १७ ॥<br/><br/>
तोरणैः काञ्चनैर्दिव्यैर्लतापङ्क्तिविचित्रितैः ।<br/>
ददर्श हनुमाँल्लङ्कां दिवि देवपुरीमिव ॥ १८ ॥<br/><br/>
गिरिमूर्ध्नि स्थितां लङ्कां पाण्डुरैर्भवनैः शुभैः ।<br/>
ददर्श स कपिश्रेष्ठः पुरमाकाशगं यथा ॥ १९ ॥<br/><br/>
पालितां राक्षसेन्द्रेण निर्मितां विश्वकर्मणा ।<br/>
प्लवमानामिवाकाशे ददर्श हनुमान्पुरीम् ॥ २० ॥<br/><br/>
वप्रप्राकारजघनां विपुलाम्बुनवाम्बराम् ।<br/>
शतघ्नीशूलकेशान्तामट्‍टालकवतंसकाम् ॥ २१ ॥<br/><br/>
मनसेव कृतां लङ्कां निर्मितां विश्वकर्मणा ।<br/>
द्वारमुत्तरमासाद्य चिन्तयामास वानरः ॥ २२ ॥<br/><br/>
कैलासशिखरप्रख्यामालिखन्तीमिवाम्बरम् ।<br/>
डीयमानामिवाकाशमुच्छ्रितैर्भवनोत्तमैः ॥ २३ ॥<br/><br/>
सम्पूर्णां राक्षसैर्घोरैर्नागैर्भोगवतीमिव ।<br/>
अचिन्त्यां सुकृतां स्पष्टां कुबेराध्युषितां पुरा ॥ २४ ॥<br/><br/>
दंष्ट्रिभिर्बहुभिः शूरैः शूलपट्‍टिसपाणिभिः ।<br/>
रक्षितां राक्षसैर्घोरैर्गुहामाशीविषैरिव ॥ २५ ॥<br/><br/>
तस्याश्च महतीं गुप्तिं सागरं च निरीक्ष्य सः ।<br/>
रावणं च रिपुं घोरं चिन्तयामास वानरः ॥ २६ ॥<br/><br/>
आगत्यापीह हरयो भविष्यन्ति निरर्थकाः ।<br/>
नहि युद्धेन वै लङ्का शक्या जेतुं सुरैरपि ॥ २७ ॥<br/><br/>
इमां तु विषमां दुर्गां लङ्कां रावणपालिताम् ।<br/>
प्राप्यापि स महाबाहुः किं करिष्यति राघवः ॥ २८ ॥<br/><br/>
अवकाशो न सान्त्वस्य राक्षसेष्वभिगम्यते ।<br/>
न दानस्य न भेदस्य नैव युद्धस्य दृश्यते ॥ २९ ॥<br/><br/>
चतुर्णामेव हि गतिर्वानराणां महात्मनाम् ।<br/>
वालिपुत्रस्य नीलस्य मम राज्ञश्च धीमतः ॥ ३० ॥<br/><br/>
यावज्जानामि वैदेहीं यदि जीवति वा नवा ।<br/>
तत्रैव चिन्तयिष्यामि दृष्ट्वा तां जनकात्मजाम् ॥ ३१ ॥<br/><br/>
ततः स चिन्तयामास मुहूर्तं कपिकुञ्जरः ।<br/>
गिरिशृङ्गे स्थितस्तस्मिन्रामस्याभ्युदये रतः ॥ ३२ ॥<br/><br/>
अनेन रूपेण मया न शक्या रक्षसां पुरी ।<br/>
प्रवेष्टुं राक्षसैर्गुप्ता क्रूरैर्बलसमन्वितैः ॥ ३३ ॥<br/><br/>
उग्रौजसो महावीर्या बलवन्तश्च राक्षसाः ।<br/>
वञ्चनीया मया सर्वे जानकीं परिमार्गता ॥ ३४ ॥<br/><br/>
लक्ष्यालक्ष्येण रूपेण रात्रौ लङ्कापुरी मया ।<br/>
प्रवेष्टुं प्राप्तकालं मे कृत्यं साधयितुं महत् ॥ ३५ ॥<br/><br/>
तां पुरीं तादृशीं दृष्ट्वा दुराधर्षां सुरासुरैः ।<br/>
हनूमांश्चिन्तयामास विनिश्चित्य मुहुर्मुहुः ॥ ३६ ॥ [विनिश्वस्य]<br/><br/>
केनोपायेन पश्येयं मैथिलीं जनकात्मजाम् ।<br/>
अदृष्टो राक्षसेन्द्रेण रावणेन दुरात्मना ॥ ३७ ॥<br/><br/>
न विनश्येत्कथं कार्यं रामस्य विदितात्मनः ।<br/>
एकामेकश्च पश्येयं रहिते जनकात्मजाम् ॥ ३८ ॥<br/><br/>
भूताश्चार्था विपद्यन्ते देशकालविरोधिताः ।<br/>
विक्लवं दूतमासाद्य तमः सूर्योदये यथा ॥ ३९ ॥<br/><br/>
अर्थानर्थान्तरे बुद्धिर्निश्चिताऽपि न शोभते ।<br/>
घातयन्ति हि कार्याणि दूताः पण्डितमानिनः ॥ ४० ॥<br/><br/>
न विनश्येत्कथं कार्यं वैक्लव्यं न कथं भवेत् ।<br/>
लङ्घनं च समुद्रस्य कथं नु न वृथा भवेत् ॥ ४१ ॥<br/><br/>
मयि दृष्टे तु रक्षोभी रामस्य विदितात्मनः ।<br/>
भवेद्व्यर्थमिदं कार्यं रावणानर्थमिच्छतः ॥ ४२ ॥<br/><br/>
न हि शक्यं क्वचित्स्थातुमविज्ञातेन राक्षसैः ।<br/>
अपि राक्षसरूपेण किमुतान्येन केनचित् ॥ ४३ ॥<br/><br/>
वायुरप्यत्र नाज्ञातश्चरेदिति मतिर्मम ।<br/>
न ह्यस्त्यविदितं किञ्चिद्राक्षसानां बलीयसाम् ॥ ४४ ॥<br/><br/>
इहाहं यदि तिष्ठामि स्वेन रूपेण संवृतः ।<br/>
विनाशमुपयास्यामि भर्तुरर्थश्च हीयते ॥ ४५ ॥<br/><br/>
तदहं स्वेन रूपेण रजन्यां ह्रस्वतां गतः ।<br/>
लङ्कामधिपतिष्यामि राघवस्यार्थसिद्धये ॥ ४६ ॥<br/><br/>
रावणस्य पुरीं रात्रौ प्रविश्य सुदुरासदाम् ।<br/>
विचिन्वन्भवनं सर्वं द्रक्ष्यामि जनकात्मजाम् ॥ ४७ ॥<br/><br/>
इति सञ्चिन्त्य हनुमान् सूर्यस्यास्तमयं कपिः ।<br/>
आचकाङ्क्षे तदा वीरो वैदेह्या दर्शनोत्सुकः ॥ ४८ ॥<br/><br/>
सूर्ये चास्तं गते रात्रौ देहं सङ्क्षिप्य मारुतिः ।<br/>
वृषदंशकमात्रः सन्बभूवाद्भुतदर्शनः ॥ ४९ ॥<br/><br/>
प्रदोषकाले हनुमांस्तूर्णमुत्प्लुत्य वीर्यवान् ।<br/>
प्रविवेश पुरीं रम्यां सुविभक्तमहापथाम् ॥ ५० ॥<br/><br/>
प्रासादमालाविततां स्तम्भैः काञ्चनराजतैः ।<br/>
शातकुम्भमयैर्जालैर्गन्धर्वनगरोपमाम् ॥ ५१ ॥<br/><br/>
सप्तभूमाष्टभूमैश्च स ददर्श महापुरीम् ।<br/>
तलैः स्फटिकसङ्कीर्णैः कार्तस्वरविभूषितैः ॥ ५२ ॥<br/><br/>
वैडूर्यमणिचित्रैश्च मुक्ताजालविभूषितैः ।<br/>
तलैः शुशुभिरे तानि भवनान्यत्र रक्षसाम् ॥ ५३ ॥<br/><br/>
काञ्चनानि विचित्राणि तोरणानि च रक्षसाम् ।<br/>
लङ्कामुद्द्योतयामासुः सर्वतः समलङ्कृताम् ॥ ५४ ॥<br/><br/>
अचिन्त्यामद्भुताकारां दृष्ट्वा लङ्कां महाकपिः ।<br/>
आसीद्विषण्णो हृष्टश्च वैदेह्या दर्शनोत्सुकः ॥ ५५ ॥<br/><br/>
स पाण्डुरोद्विद्धविमानमालिनीं<br/>
महार्हजाम्बूनदजालतोरणाम् ।<br/>
यशस्विनीं रावणबाहुपालितां<br/>
क्षपाचरैर्भीमबलैः समावृताम् ॥ ५६ ॥<br/><br/>
चन्द्रोऽपि साचिव्यमिवास्य कुर्वं-<br/>
-स्तारागणैर्मध्यगतो विराजन् ।<br/>
ज्योत्स्नावितानेन वितत्य लोक-<br/>
-मुत्तिष्ठते नैकसहस्ररश्मिः ॥ ५७ ॥<br/><br/>
शङ्खप्रभं क्षीरमृणालवर्ण-<br/>
-मुद्गच्छमानं व्यवभासमानम् ।<br/>
ददर्श चन्द्रं स हरिप्रवीरः<br/>
पोप्लूयमानं सरसीव हंसम् ॥ ५८ ॥<br/><br/>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे द्वितीयः सर्गः ॥ २ ॥<br/><br/>

</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
