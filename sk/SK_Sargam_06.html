<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 6</h1>
<div class="card-body display-6">

॥ रावणगृहावेक्षणम् ॥<br/><br/>
स निकामं विमानेषु विषण्णः कामरूपधृत् ।<br/>
विचचार पुनर्लङ्कां लाघवेन समन्वितः ॥ १ ॥<br/><br/>
आससादाथ लक्ष्मीवान्राक्षसेन्द्रनिवेशनम् ।<br/>
प्राकारेणार्कवर्णेन भास्वरेणाभिसंवृतम् ॥ २ ॥<br/><br/>
रक्षितं राक्षसैर्घोरैः सिंहैरिव महद्वनम् ।<br/>
समीक्षमाणो भवनं चकाशे कपिकुञ्जरः ॥ ३ ॥<br/><br/>
रूप्यकोपहितैश्चित्रैः तोरणैर्हेमभूषितैः ।<br/>
विचित्राभिश्च कक्ष्याभिर्द्वारैश्च रुचिरैर्वृतम् ॥ ४ ॥<br/><br/>
गजास्थितैर्महामात्रैः शूरैश्च विगतश्रमैः ।<br/>
उपस्थितमसंहार्यैर्हयैः स्यन्दनयायिभिः ॥ ५ ॥<br/><br/>
सिंहव्याघ्रतनुत्राणैर्दान्तकाञ्चनराजतैः ।<br/>
घोषवद्भिर्विचित्रैश्च सदा विचरितं रथैः ॥ ६ ॥<br/><br/>
बहुरत्नसमाकीर्णं परार्ध्यासनभाजनम् ।<br/>
महारथसमावासं महारथमहास्वनम् ॥ ७ ॥<br/><br/>
दृश्यैश्च परमोदारैस्तैस्तैश्च मृगपक्षिभिः ।<br/>
विविधैर्बहुसाहस्रैः परिपूर्णं समन्ततः ॥ ८ ॥<br/><br/>
विनीतैरन्तपालैश्च रक्षोभिश्च सुरक्षितम् ।<br/>
मुख्याभिश्च वरस्त्रीभिः परिपूर्णं समन्ततः ॥ ९ ॥<br/><br/>
मुदितप्रमदारत्नं राक्षसेन्द्रनिवेशनम् ।<br/>
वराभरणसंह्रादैः समुद्रस्वननिःस्वनम् ॥ १० ॥<br/><br/>
तद्राजगुणसम्पन्नं मुख्यैश्चागरुचन्दनैः ।<br/>
महाजनैः समाकीर्णं सिंहैरिव महद्वनम् ॥ ११ ॥<br/><br/>
भेरीमृदङ्गाभिरुतं शङ्खघोषनिनादितम् ।<br/>
नित्यार्चितं पर्वहुतं पूजितं राक्षसैः सदा ॥ १२ ॥<br/><br/>
समुद्रमिव गम्भीरं समुद्रमिव निःस्वनम् ।<br/>
महात्मनो महद्वेश्म महारत्नपरिच्छदम् ॥ १३ ॥<br/><br/>
महारत्नसमाकीर्णं ददर्श स महाकपिः ।<br/>
विराजमानं वपुषा गजाश्वरथसङ्कुलम् ॥ १४ ॥<br/><br/>
लङ्काभरणमित्येव सोऽमन्यत महाकपिः ।<br/>
चचार हनुमांस्तत्र रावणस्य समीपतः ॥ १५ ॥<br/><br/>
गृहाद्गृहं राक्षसानामुद्यानानि च वानरः ।<br/>
वीक्षमाणो ह्यसन्त्रस्तः प्रासादांश्च चचार सः ॥ १६ ॥<br/><br/>
अवप्लुत्य महावेगः प्रहस्तस्य निवेशनम् ।<br/>
ततोऽन्यत्पुप्लुवे वेश्म महापार्श्वस्य वीर्यवान् ॥ १७ ॥<br/><br/>
अथ मेघप्रतीकाशं कुम्भकर्णनिवेशनम् ।<br/>
विभीषणस्य च तथा पुप्लुवे स महाकपिः ॥ १८ ॥<br/><br/>
महोदरस्य च गृहं विरूपाक्षस्य चैव हि ।<br/>
विद्युज्जिह्वस्य भवनं विद्युन्मालेस्तथैव च ॥ १९ ॥<br/><br/>
वज्रदंष्ट्रस्य च तथा पुप्लुवे स महाकपिः ।<br/>
शुकस्य च महातेजाः सारणस्य च धीमतः ॥ २० ॥<br/><br/>
तथा चेन्द्रजितो वेश्म जगाम हरियूथपः ।<br/>
जम्बुमालेः सुमालेश्च जगाम हरिसत्तमः ॥ २१ ॥<br/><br/>
रश्मिकेतोश्च भवनं सूर्यशत्रोस्तथैव च ।<br/>
वज्रकायस्य च तथा पुप्लुवे स महाकपिः ॥ २२ ॥<br/><br/>
धूम्राक्षस्य च सम्पातेर्भवनं मारुतात्मजः ।<br/>
विद्युद्रूपस्य भीमस्य घनस्य विघनस्य च ॥ २३ ॥<br/><br/>
शुकनासस्य वक्रस्य शठस्य विकटस्य च ।<br/>
ह्रस्वकर्णस्य दंष्ट्रस्य रोमशस्य च रक्षसः ॥ २४ ॥ [ब्रह्म]<br/><br/>
युद्धोन्मत्तस्य मत्तस्य ध्वजग्रीवस्य रक्षसः । [नादिनः]<br/>
विद्युज्जिह्वेन्द्रजिह्वानां तथा हस्तिमुखस्य च ॥ २५ ॥<br/><br/>
करालस्य पिशाचस्य शोणिताक्षस्य चैव हि ।<br/>
क्रममाणः क्रमेणैव हनुमान्मारुतात्मजः ॥ २६ ॥<br/><br/>
तेषु तेषु महार्हेषु भवनेषु महायशाः ।<br/>
तेषामृद्धिमतामृद्धिं ददर्श स महाकपिः ॥ २७ ॥<br/><br/>
सर्वेषां समतिक्रम्य भवनानि समन्ततः ।<br/>
आससादाथ लक्ष्मीवान् राक्षसेन्द्रनिवेशनम् ॥ २८ ॥<br/><br/>
रावणस्योपशायिन्यो ददर्श हरिसत्तमः ।<br/>
विचरन्हरिशार्दूलो राक्षसीर्विकृतेक्षणाः ॥ २९ ॥<br/><br/>
शूलमुद्गरहस्ताश्च शक्तितोमरधारिणीः ।<br/>
ददर्श विविधान्गुल्मांस्तस्य रक्षःपतेर्गृहे ॥ ३० ॥<br/><br/>
राक्षसांश्च महाकायान्नानाप्रहरणोद्यतान् ।<br/>
रक्तान् श्वेतान् सितांश्चापि हरींश्चापि महाजवान् ॥ ३१ ॥<br/><br/>
कुलीनान्रूपसम्पन्नान्गजान्परगजारुजान् ।<br/>
निष्ठितान्गजशिक्षायामैरावतसमान्युधि ॥ ३२<br/><br/>
निहन्तॄन्परसैन्यानां गृहे तस्मिन्ददर्श सः ।<br/>
क्षरतश्च यथा मेघान् स्रवतश्च यथा गिरीन् ॥ ३३ ॥<br/><br/>
मेघस्तनितनिर्घोषान्दुर्धर्षान् समरे परैः ।<br/>
सहस्रं वाहिनीस्तत्र जाम्बूनदपरिष्कृताः ॥ ३४ ॥<br/><br/>
हेमजालपरिच्छन्नास्तरुणादित्यसन्निभाः ।<br/>
ददर्श राक्षसेन्द्रस्य रावणस्य निवेशने ॥ ३५ ॥<br/><br/>
शिबिका विविधाकाराः स कपिर्मारुतात्मजः ।<br/>
लतागृहाणि चित्राणि चित्रशालागृहाणि च ॥ ३६ ॥<br/><br/>
क्रीडागृहाणि चान्यानि दारुपर्वतकानपि ।<br/>
कामस्य गृहकं रम्यं दिवागृहकमेव च ॥ ३७ ॥<br/><br/>
ददर्श राक्षसेन्द्रस्य रावणस्य निवेशने ।<br/>
स मन्दरगिरिप्रख्यं मयूरस्थानसङ्कुलम् ॥ ३८ ॥<br/><br/>
ध्वजयष्टिभिराकीर्णं ददर्श भवनोत्तमम् ।<br/>
अनेकरत्नसङ्कीर्णं निधिजालसमावृतम् ॥ ३९ ॥ [समन्ततः]<br/><br/>
धीरनिष्ठितकर्मान्तं गृहं भूतपतेरिव ।<br/>
अर्चिर्भिश्चापि रत्नानां तेजसा रावणस्य च ॥ ४० ॥<br/><br/>
विरराजाथ तद्वेश्म रश्मिवानिव रश्मिभिः ।<br/>
जाम्बूनदमयान्येव शयनान्यासनानि च ॥ ४१ ॥<br/><br/>
भाजनानि च मुख्यानि ददर्श हरियूथपः ।<br/>
मध्वासवकृतक्लेदं मणिभाजनसङ्कुलम् ॥ ४२ ॥<br/><br/>
मनोरममसम्बाधं कुबेरभवनं यथा ।<br/>
नूपुराणां च घोषेण काञ्चीनां निनदेन च ॥ ४३ ॥<br/><br/>
मृदङ्गतलघोषैश्च घोषवद्भिर्विनादितम् ।<br/>
प्रासादसङ्घातयुतं स्त्रीरत्नशतसङ्कुलम् ।<br/>
सुव्यूढकक्ष्यं हनुमान्प्रविवेश महागृहम् ॥ ४४ ॥<br/><br/>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे षष्ठः सर्गः ॥ ६ ॥<br/><br/>

</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
