<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 11</h1>
<div class="card-body display-6">

॥ पानभूमिविचयः ॥<br><br>
अवधूय च तां बुद्धिं बभूवावस्थितस्तदा ।<br/>
जगाम चापरां चिन्तां सीतां प्रति महाकपिः ॥ १ ॥<br><br>
न रामेण वियुक्ता सा स्वप्तुमर्हति भामिनी ।<br/>
न भोक्तुं नाप्यलङ्कर्तुं न पानमुपसेवितुम् ॥ २ ॥<br><br>
नान्यं नरमुपस्थातुं सुराणामपि चेश्वरम् ।<br/>
न हि रामसमः कश्चिद्विद्यते त्रिदशेष्वपि ॥ ३ ॥<br><br>
अन्येयमिति निश्चित्य पानभूमौ चचार सः ।<br/>
क्रीडितेनापराः क्लान्ता गीतेन च तथापराः ॥ ४ ॥<br><br>
नृत्तेन चापराः क्लान्ताः पानविप्रहतास्तथा ।<br/>
मुरजेषु मृदङ्गेषु पीठिकासु च संस्थिताः ॥ ५ ॥<br><br>
तथास्तरणमुख्येषु संविष्टाश्चापराः स्त्रियः ।<br/>
अङ्गनानां सहस्रेण भूषितेन विभूषणैः ॥ ६ ॥<br><br>
रूपसँल्लापशीलेन युक्तगीतार्थभाषिणा ।<br/>
देशकालाभियुक्तेन युक्तवाक्याभिधायिना ॥ ७ ॥<br><br>
रताभिरतसंसुप्तं ददर्श हरियूथपः ।<br/>
तासां मध्ये महाबाहुः शुशुभे राक्षसेश्वरः ॥ ८ ॥<br><br>
गोष्ठे महति मुख्यानां गवां मध्ये यथा वृषः ।<br/>
स राक्षसेन्द्रः शुशुभे ताभिः परिवृतः स्वयम् ॥ ९ ॥<br><br>
करेणुभिर्यथारण्ये परिकीर्णो महाद्विपः ।<br/>
सर्वकामैरुपेतां च पानभूमिं महात्मनः ॥ १० ॥<br><br>
ददर्श हरिशार्दूलस्तस्य रक्षःपतेर्गृहे ।<br/>
मृगाणां महिषाणां च वराहाणां च भागशः ॥ ११ ॥<br><br>
तत्र न्यस्तानि मांसानि पानभूमौ ददर्श सः ।<br/>
रौक्मेषु च विशालेषु भाजनेष्वर्धभक्षितान् ॥ १२ ॥<br><br>
ददर्श हरिशार्दूलो मयूरान् कुक्कुटांस्तथा ।<br/>
वराह वार्ध्राणसकान्दधिसौवर्चलायुतान् ॥ १३ ॥<br><br>
शल्यान्मृगमयूरांश्च हनुमानन्ववैक्षत ।<br/>
क्रकरान्विविधान्सिद्धांश्चकोरानर्धभक्षितान् ॥ १४ ॥<br><br>
महिषानेकशल्यांश्च छागांश्च कृतनिष्ठितान् ।<br/>
लेह्यानुच्चावचान्पेयान्भोज्यानि विविधानि च ॥ १५ ॥<br><br>
तथाम्ललवणोत्तंसैर्विविधैरागषाडवैः ।<br/>
हारनूपुरकेयूरैरपविद्धैर्महाधनैः ॥ १६ ॥<br><br>
पानभाजनविक्षिप्तैः फलैश्च विविधैरपि ।<br/>
कृतपुष्पोपहारा भूरधिकं पुष्यति श्रियम् ॥ १७ ॥<br><br>
तत्र तत्र च विन्यस्तैः सुश्लिष्टैः शयनासनैः ।<br/>
पानभूमिर्विना वह्निं प्रदीप्तेवोपलक्ष्यते ॥ १८ ॥<br><br>
बहुप्रकारैर्विविधैर्वरसंस्कारसंस्कृतैः ।<br/>
मांसैः कुशलसम्युक्तैः पानभूमिगतैः पृथक् ॥ १९ ॥<br><br>
दिव्याः प्रसन्ना विविधाः सुराः कृतसुरा अपि ।<br/>
शर्करासवमाध्वीकपुष्पासवफलासवाः ॥ २० ॥<br><br>
वासचूर्णैश्च विविधैर्दृष्टास्तैस्तैः पृथक् पृथक् ।<br/>
सन्तता शुशुभे भूमिर्माल्यैश्च बहुसंस्थितैः ॥ २१ ॥<br><br>
हिरण्मयैश्च विविधैर्भाजनैः स्फाटिकैरपि ।<br/>
जाम्बूनदमयैश्चान्यैः करकैरभिसंवृता ॥ २२ ॥<br><br>
राजतेषु च कुम्भेषु जाम्बूनदमयेषु च ।<br/>
पानश्रेष्ठं तदा भूरि कपिस्तत्र ददर्श ह ॥ २३ ॥<br><br>
सोऽपश्यच्छातकुम्भानि शीधोर्मणिमयानि च ।<br/>
राजतानि च पूर्णानि भाजनानि महाकपिः ॥ २४ ॥<br><br>
क्वचिदर्धावशेषाणि क्वचित्पीतानि सर्वशः ।<br/>
क्वचिन्नैव प्रपीतानि पानानि स ददर्श ह ॥ २५ ॥<br><br>
क्वचिद्भक्ष्यांश्च विविधान्क्वचित्पानानि भागशः ।<br/>
क्वचिदन्नावशेषाणि पश्यन्वै विचचार ह ॥ २६ ॥<br><br>
क्वचित्प्रभिन्नैः करकैः क्वचिदालोलितैर्घटैः ।<br/>
क्वचित्सम्पृक्तमाल्यानि मूलानि च फलानि च ॥ २७ ॥ [जलानि]
शयनान्यत्र नारीणां शुभ्राणि बहुधा पुनः ।<br/>
परस्परं समाश्लिष्य काश्चित्सुप्ता वराङ्गनाः ॥ २८ ॥<br><br>
काश्चिच्च वस्त्रमन्यस्याः स्वपन्त्याः परिधाय च ।<br/>
आहृत्य चाबलाः सुप्ताः निद्राबलपराजिताः ॥ २९ ॥<br><br>
तासामुच्छ्वासवातेन वस्त्रं माल्यं च गात्रजम् ।<br/>
नात्यर्थं स्पन्दते चित्रं प्राप्यमन्दमिवानिलम् ॥ ३० ॥<br><br>
चन्दनस्य च शीतस्य शीधोर्मधुरसस्य च ।<br/>
विविधस्य च माल्यस्य धूपस्य विविधस्य च ॥ ३१ ॥<br><br>
बहुधा मारुतस्तत्र गन्धं विविधमुद्वहन् ।<br/>
रसानां चन्दनानां च धूपानां चैव मूर्छितः ॥ ३२ ॥<br><br>
प्रववौ सुरभिर्गन्धो विमाने पुष्पके तदा ।<br/>
श्यामावदातास्तत्रान्याः काश्चित्कृष्णा वराङ्गनाः ॥ ३३ ॥<br><br>
काश्चित्काञ्चनवर्णाङ्ग्यः प्रमदा राक्षसालये ।<br/>
तासां निद्रावशत्वाच्च मदनेन च मूर्छितम् ॥ ३४ ॥<br><br>
पद्मिनीनां प्रसुप्तानां रूपमासीद्यथैव हि ।<br/>
एवं सर्वमशेषेण रावणान्तःपुरं कपिः ॥ ३५ ॥<br><br>
ददर्श सुमहातेजा न ददर्श च जानकीम् ।<br/>
निरीक्षमाणश्च तदा ताः स्त्रियः स महाकपिः ॥ ३६ ॥<br><br>
जगाम महतीं चिन्तां धर्मसाध्वसशङ्कितः ।<br/>
परदारावरोधस्य प्रसुप्तस्य निरीक्षणम् ॥ ३७ ॥<br><br>
इदं खलु ममात्यर्थं धर्मलोपं करिष्यति ।<br/>
न हि मे परदाराणां दृष्टिर्विषयवर्तिनी ॥ ३८ ॥<br><br>
अयं चात्र मया दृष्टः परदारपरिग्रहः ।<br/>
तस्य प्रादुरभूच्चिन्ता पुनरन्या मनस्विनः ॥ ३९ ॥<br><br>
निश्चितैकान्तचित्तस्य कार्यनिश्चयदर्शिनी ।<br/>
कामं दृष्टा मया सर्वा विश्वस्ता रावणस्त्रियः ॥ ४० ॥<br><br>
न हि मे मनसः किञ्चिद्वैकृत्यमुपपद्यते ।<br/>
मनो हि हेतुः सर्वेषामिन्द्रियाणां प्रवर्तने ॥ ४१ ॥<br><br>
शुभाशुभास्ववस्थासु तच्च मे सुव्यवस्थितम् ।<br/>
नान्यत्र हि मया शक्या वैदेही परिमार्गितुम् ॥ ४२ ॥<br><br>
स्त्रियो हि स्त्रीषु दृश्यन्ते सर्वथा परिमार्गणे ।<br/>
यस्य सत्त्वस्य या योनिस्तस्यां तत्परिमार्ग्यते ॥ ४३ ॥<br><br>
न शक्या प्रमदा नष्टा मृगीषु परिमार्गितुम् ।<br/>
तदिदं मार्गितं तावच्छुद्धेन मनसा मया ॥ ४४ ॥<br><br>
रावणान्तःपुरं सर्वं दृश्यते न च जानकी ।<br/>
देवगन्धर्वकन्याश्च नागकन्याश्च वीर्यवान् ॥ ४५ ॥<br><br>
अवेक्षमाणो हनुमान्नैवापश्यत जानकीम् ।<br/>
तामपश्यन्कपिस्तत्र पश्यंश्चान्या वरस्त्रियः ॥ ४६ ॥<br><br>
अपक्रम्य तदा वीरः प्रध्यातुमुपचक्रमे ।<br/>
स भूयस्तु परं श्रीमान् मारुतिर्यत्नमास्थितः ।<br/>
आपानभूमिमुत्सृज्य तद्विचेतुं प्रचक्रमे ॥ ४७ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे एकादशः सर्गः ॥ ११ ॥

</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
