<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 9</h1>
<div class="card-body display-6">

॥ सङ्कुलान्तःपुरम् ॥<br/><br/>
तस्यालयवरिष्ठस्य मध्ये विपुलमायतम् ।<br/>
ददर्श भवनश्रेष्ठं हनुमान्मारुतात्मजः ॥ १ ॥<br/><br/>
अर्धयोजनविस्तीर्णमायतं योजनं हि तत् ।<br/>
भवनं राक्षसेन्द्रस्य बहुप्रासादसङ्कुलम् ॥ २ ॥<br/><br/>
मार्गमाणस्तु वैदेहीं सीतामायतलोचनाम् ।<br/>
सर्वतः परिचक्राम हनुमानरिसूदनः ॥ ३ ॥<br/><br/>
उत्तमं राक्षसावासं हनुमानवलोकयन् ।<br/>
आससादाथ लक्ष्मीवान् राक्षसेन्द्रनिवेशनम् ॥ ४ ॥<br/><br/>
चतुर्विषाणैर्द्विरदैस्त्रिविषाणैस्तथैव च ।<br/>
परिक्षिप्तमसम्बाधं रक्ष्यमाणमुदायुधैः ॥ ५ ॥<br/><br/>
राक्षसीभिश्च पत्नीभी रावणस्य निवेशनम् ।<br/>
आहृताभिश्च विक्रम्य राजकन्याभिरावृतम् ॥ ६ ॥<br/><br/>
तन्नक्रमकराकीर्णं तिमिङ्गिलझषाकुलम् ।<br/>
वायुवेगसमाधूतं पन्नगैरिव सागरम् ॥ ७ ॥<br/><br/>
या हि वैश्रवणे लक्ष्मीर्या चेन्द्रे हरिवाहने ।<br/>
सा रावणगृहे सर्वा नित्यमेवानपायिनी ॥ ८ ॥<br/><br/>
या च राज्ञः कुबेरस्य यमस्य वरुणस्य च ।<br/>
तादृशी तद्विशिष्टा वा ऋद्धी रक्षोगृहेष्विह ॥ ९ ॥<br/><br/>
तस्य हर्म्यस्य मध्यस्थं वेश्म चान्यत्सुनिर्मितम् ।<br/>
बहुनिर्यूहसङ्कीर्णं ददर्श पवनात्मजः ॥ १० ॥<br/><br/>
ब्रह्मणोऽर्थे कृतं दिव्यं दिवि यद्विश्वकर्मणा ।<br/>
विमानं पुष्पकं नाम सर्वरत्नविभूषितम् ॥ ११ ॥<br/><br/>
परेण तपसा लेभे यत्कुबेरः पितामहात् ।<br/>
कुबेरमोजसा जित्वा लेभे तद्राक्षसेश्वरः ॥ १२ ॥<br/><br/>
ईहामृगसमायुक्तैः कार्तस्वरहिरण्मयैः ।<br/>
सुकृतैराचितं स्तम्भैः प्रदीप्तमिव च श्रिया ॥ १३ ॥<br/><br/>
मेरुमन्दरसङ्काशैरुल्लिखद्भिरिवाम्बरम् ।<br/>
कूटागारैः शुभाकारैः सर्वतः समलङ्कृतम् ॥ १४ ॥<br/><br/>
ज्वलनार्कप्रतीकाशं सुकृतं विश्वकर्मणा ।<br/>
हेमसोपानसम्युक्तं चारुप्रवरवेदिकम् ॥ १५ ॥<br/><br/>
जालवातायनैर्युक्तं काञ्चनैः स्फाटिकैरपि ।<br/>
इन्द्रनीलमहानीलमणिप्रवरवेदिकम् ॥ १६ ॥<br/><br/>
विद्रुमेण विचित्रेण मणिभिश्च महाधनैः ।<br/>
निस्तुलाभिश्च मुक्ताभिस्तलेनाभिविराजितम् ॥ १७ ॥<br/><br/>
चन्दनेन च रक्तेन तपनीयनिभेन च ।<br/>
सुपुण्यगन्धिना युक्तमादित्यतरुणोपमम् ॥ १८ ॥<br/><br/>
कूटागारैर्वराकारैर्विविधैः समलङ्कृतम् ।<br/>
विमानं पुष्पकं दिव्यमारुरोह महाकपिः ॥ १९ ॥<br/><br/>
तत्रस्थः स तदा गन्धं पानभक्ष्यान्नसम्भवम् ।<br/>
दिव्यं सम्मूर्छितं जिघ्रद्रूपवन्तमिवानिलम् ॥ २० ॥<br/><br/>
स गन्धस्तं महासत्त्वं बन्धुर्बन्धुमिवोत्तमम् ।<br/>
इत एहीत्युवाचेव तत्र यत्र स रावणः ॥ २१ ॥<br/><br/>
ततस्तां प्रस्थितः शालां ददर्श महतीं शुभाम् ।<br/>
रावणस्य मनःकान्तां कान्तामिव वरस्त्रियम् ॥ २२ ॥<br/><br/>
मणिसोपानविकृतां हेमजालविराजिताम् । [विभूषिताम्]<br/>
स्फाटिकैरावृततलां दन्तान्तरितरूपिकाम् ॥ २३ ॥<br/><br/>
मुक्ताभिश्च प्रवालैश्च रूप्यचामीकरैरपि ।<br/>
विभूषितां मणिस्तम्भैः सुबहुस्तम्भभूषिताम् ॥ २४ ॥<br/><br/>
समैरृजुभिरत्युच्चैः समन्तात्सुविभूषितैः ।<br/>
स्तम्भैः पक्षैरिवात्युच्चैर्दिवं सम्प्रस्थितामिव ॥ २५ ॥<br/><br/>
महत्या कुथयास्तीर्णां पृथिवीलक्षणाङ्कया ।<br/>
पृथिवीमिव विस्तीर्णां सराष्ट्रगृहमालिनीम् ॥ २६ ॥<br/><br/>
नादितां मत्तविहगैर्दिव्यगन्धाधिवासिताम् ।<br/>
परार्ध्यास्तरणोपेतां रक्षोधिपनिषेविताम् ॥ २७ ॥<br/><br/>
धूम्रामगरुधूपेन विमलां हंसपाण्डुराम् ।<br/>
चित्रां पुष्पोपहारेण कल्माषीमिव सुप्रभाम् ॥ २८ ॥<br/><br/>
मनःसंह्लादजननीं वर्णस्यापि प्रसादिनीम् ।<br/>
तां शोकनाशिनीं दिव्यां श्रियः सञ्जननीमिव ॥ २९ ॥<br/><br/>
इन्द्रियाणीन्द्रियार्थैश्च पञ्चपञ्चभिरुत्तमैः ।<br/>
तर्पयामास मातेव तदा रावणपालिता ॥ ३० ॥<br/><br/>
स्वर्गोऽयं देवलोकोऽयमिन्द्रस्येयं पुरी भवेत् ।<br/>
सिद्धिर्वेयं परा हि स्यादित्यमन्यत मारुतिः ॥ ३१ ॥<br/><br/>
प्रध्यायत इवापश्यत्प्रदीपांस्तत्र काञ्चनान् ।<br/>
धूर्तानिव महाधूर्तैर्देवनेन पराजितान् ॥ ३२ ॥<br/><br/>
दीपानां च प्रकाशेन तेजसा रावणस्य च ।<br/>
अर्चिर्भिर्भूषणानां च प्रदीप्तेत्यभ्यमन्यत ॥ ३३ ॥<br/><br/>
ततोऽपश्यत्कुथासीनं नानावर्णाम्बरस्रजम् ।<br/>
सहस्रं वरनारीणां नानावेषविभूषितम् ॥ ३४ ॥<br/><br/>
परिवृत्तेऽर्धरात्रे तु पाननिद्रावशं गतम् ।<br/>
क्रीडित्वोपरतं रात्रौ सुष्वाप बलवत्तदा ॥ ३५ ॥<br/><br/>
तत्प्रसुप्तं विरुरुचे निःशब्दान्तरभूषणम् ।<br/>
निःशब्दहंसभ्रमरं यथा पद्मवनं महत् ॥ ३६ ॥<br/><br/>
तासां संवृतदन्तानि मीलिताक्षाणि मारुतिः ।<br/>
अपश्यत्पद्मगन्धीनि वदनानि सुयोषिताम् ॥ ३७ ॥<br/><br/>
प्रबुद्धानीव पद्मानि तासां भूत्वा क्षपाक्षये ।<br/>
पुनः संवृतपत्राणि रात्राविव बभुस्तदा ॥ ३८ ॥<br/><br/>
इमानि मुखपद्मानि नियतं मत्तषट्पदाः ।<br/>
अम्बुजानीव फुल्लानि प्रार्थयन्ति पुनः पुनः ॥ ३९ ॥<br/><br/>
इति चामन्यत श्रीमानुपपत्त्या महाकपिः ।<br/>
मेने हि गुणतस्तानि समानि सलिलोद्भवैः ॥ ४० ॥<br/><br/>
सा तस्य शुशुभे शाला ताभिः स्त्रीभिर्विराजिता ।<br/>
शारदीव प्रसन्ना द्यौस्ताराभिरभिशोभिता ॥ ४१ ॥<br/><br/>
स च ताभिः परिवृतः शुशुभे राक्षसाधिपः ।<br/>
यथा ह्युडुपतिः श्रीमांस्ताराभिरभिसंवृतः ॥ ४२ ॥<br/><br/>
याश्च्यवन्तेऽम्बरात्ताराः पुण्यशेषसमावृताः ।<br/>
इमास्ताः सङ्गताः कृत्स्ना इति मेने हरिस्तदा ॥ ४३ ॥<br/><br/>
ताराणामिव सुव्यक्तं महतीनां शुभार्चिषाम् ।<br/>
प्रभा वर्णप्रसादाश्च विरेजुस्तत्र योषिताम् ॥ ४४ ॥<br/><br/>
व्यावृत्तगुरुपीनस्रक्प्रकीर्णवरभूषणाः ।<br/>
पानव्यायामकालेषु निद्रापहृतचेतसः ॥ ४५ ॥<br/><br/>
व्यावृत्ततिलकाः काश्चित्काश्चिदुद्भ्रान्तनूपुराः ।<br/>
पार्श्वे गलितहाराश्च काश्चित्परमयोषितः ॥ ४६ ॥<br/><br/>
मुक्ताहारावृताश्चान्याः काश्चिद्विस्रस्तवाससः ।<br/>
व्याविद्धरशनादामाः किशोर्य इव वाहिताः ॥ ४७ ॥<br/><br/>
सुकुण्डलधराश्चान्या विच्छिन्नमृदितस्रजः ।<br/>
गजेन्द्रमृदिताः फुल्ला लता इव महावने ॥ ४८ ॥<br/><br/>
चन्द्रांशुकिरणाभाश्च हाराः कासाञ्चिदुत्कटाः ।<br/>
हंसा इव बभुः सुप्ताः स्तनमध्येषु योषिताम् ॥ ४९ ॥<br/><br/>
अपरासां च वैडूर्याः कादम्बा इव पक्षिणः ।<br/>
हेमसूत्राणि चान्यासां चक्रवाका इवाभवन् ॥ ५० ॥<br/><br/>
हंसकारण्डवाकीर्णाश्चक्रवाकोपशोभिताः ।<br/>
आपगा इव ता रेजुर्जघनैः पुलिनैरिव ॥ ५१ ॥<br/><br/>
किङ्किणीजालसङ्कोशास्ता हैमविपुलाम्बुजाः ।<br/>
भावग्राहा यशस्तीराः सुप्ता नद्य इवाबभुः ॥ ५२ ॥<br/><br/>
मृदुष्वङ्गेषु कासाञ्चित्कुचाग्रेषु च संस्थिताः ।<br/>
बभूवुर्भूषणानीव शुभा भूषणराजयः ॥ ५३ ॥<br/><br/>
अंशुकान्ताश्च कासाञ्चिन्मुखमारुतकम्पिताः ।<br/>
उपर्युपरि वक्त्राणां व्याधूयन्ते पुनः पुनः ॥ ५४ ॥<br/><br/>
ताः पताका इवोद्धूताः पत्नीनां रुचिरप्रभाः ।<br/>
नानावर्णः सुवर्णानां वक्त्रमूलेषु रेजिरे ॥ ५५ ॥<br/><br/>
ववल्गुश्चात्र कासाञ्चित्कुण्डलानि शुभार्चिषाम् ।<br/>
मुखमारुतसंसर्गान्मन्दं मन्दं सुयोषिताम् ॥ ५६ ॥<br/><br/>
शर्करासवगन्धैश्च प्रकृत्या सुरभिः सुखः ।<br/>
तासां वदननिःश्वासः सिषेवे रावणं तदा ॥ ५७ ॥<br/><br/>
रावणाननशङ्काश्च काश्चिद्रावणयोषितः ।<br/>
मुखानि स्म सपत्नीनामुपाजिघ्रन्पुनः पुनः ॥ ५८ ॥<br/><br/>
अत्यर्थं सक्तमनसो रावणे ता वरस्त्रियः ।<br/>
अस्वतन्त्राः सपत्नीनां प्रियमेवाचरंस्तदा ॥ ५९ ॥<br/><br/>
बाहूनुपनिधायान्याः पारिहार्यविभूषितान् ।<br/>
अंशुकानि च रम्याणि प्रमदास्तत्र शिश्यिरे ॥ ६० ॥<br/><br/>
अन्या वक्षसि चान्यस्यास्तस्याः काश्चित्पुनर्भुजम् ।<br/>
अपरा त्वङ्कमन्यस्यास्तस्याश्चाप्यपरा भुजौ ॥ ६१ ॥<br/><br/>
ऊरुपार्श्वकटीपृष्ठमन्योन्यस्य समाश्रिताः ।<br/>
परस्परनिविष्टाङ्ग्यो मदस्नेहवशानुगाः ॥ ६२ ॥<br/><br/>
अन्योन्यस्याङ्गसंस्पर्शात्प्रीयमाणाः सुमध्यमाः ।<br/>
एकीकृतभुजाः सर्वाः सुषुपुस्तत्र योषितः ॥ ६३ ॥<br/><br/>
अन्योन्यभुजसूत्रेण स्त्रीमाला ग्रथिता हि सा ।<br/>
मालेव ग्रथिता सूत्रे शुशुभे मत्तषट्पदा ॥ ६४ ॥<br/><br/>
लतानां माधवे मासि फुल्लानां वायुसेवनात् ।<br/>
अन्योन्यमालाग्रथितं संसक्तकुसुमोच्चयम् ॥ ६५ ॥<br/><br/>
व्यतिवेष्टितसुस्कन्धमन्योन्यभ्रमराकुलम् ।<br/>
आसीद्वनमिवोद्धूतं स्त्रीवनं रावणस्य तत् ॥ ६६ ॥<br/><br/>
उचितेष्वपि सुव्यक्तं न तासां योषितां तदा ।<br/>
विवेकः शक्य आधातुं भूषणाङ्गाम्बरस्रजाम् ॥ ६७ ॥<br/><br/>
रावणे सुखसंविष्टे ताः स्त्रियो विविधप्रभाः ।<br/>
ज्वलन्तः काञ्चना दीपाः प्रैक्षन्तानिमिषा इव ॥ ६८ ॥<br/><br/>
राजर्षिपितृदैत्यानां गन्धर्वाणां च योषितः ।<br/>
राक्षसानां च याः कन्यास्तस्य कामवशं गताः ॥ ६९ ॥<br/><br/>
युद्धकामेन ताः सर्वा रावणेन हृताः स्त्रियः ।<br/>
समदा मदनेनैव मोहिताः काश्चिदागताः ॥ ७० ॥<br/><br/>
न तत्र काश्चित्प्रमदाः प्रसह्य<br/>
वीर्योपपन्नेन गुणेन लब्धाः ।<br/>
न चान्यकामापि न चान्यपूर्वा<br/>
विना वरार्हां जनकात्मजां ताम् ॥ ७१ ॥<br/><br/>
न चाकुलीना न च हीनरूपा<br/>
नादक्षिणा नानुपचारयुक्ता ।<br/>
भार्याऽभवत्तस्य न हीनसत्त्वा<br/>
न चापि कान्तस्य न कामनीया ॥ ७२ ॥<br/><br/>
बभूव बुद्धिस्तु हरीश्वरस्य<br/>
यदीदृशी राघवधर्मपत्नी ।<br/>
इमा यथा राक्षसराजभार्याः<br/>
सुजातमस्येति हि साधुबुद्धेः ॥ ७३ ॥<br/><br/>
पुनश्च सोऽचिन्तयदार्तरूपो<br/>
ध्रुवं विशिष्टा गुणतो हि सीता ।<br/>
अथायमस्यां कृतवान्महात्मा<br/>
लङ्केश्वरः कष्टमनार्यकर्म ॥ ७४ ॥<br/><br/>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे नवमः सर्गः ॥ ९ ॥<br/><br/>


</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
