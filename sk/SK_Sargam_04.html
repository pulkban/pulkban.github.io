<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 4</h1>
<div class="card-body display-6">

॥ लङ्कापुरीप्रवेशः ॥<br/><br/>
स निर्जित्य पुरीं श्रेष्ठां लङ्कां तां कामरूपिणीम् ।<br/>
विक्रमेण महातेजा हनूमान्कपिसत्तमः ॥ १ ॥<br/><br/>
अद्वारेण महाबाहुः प्राकारमभिपुप्लुवे ।<br/>
निशि लङ्कां महासत्वो विवेश कपिकुञ्जरः ॥ २ ॥<br/><br/>
प्रविश्य नगरीं लङ्कां कपिराजहितङ्करः ।<br/>
चक्रेऽथ पादं सव्यं च शत्रूणां स तु मूर्धनि ॥ ३ ॥<br/><br/>
प्रविष्टः सत्त्वसम्पन्नो निशायां मारुतात्मजः ।<br/>
स महापथमास्थाय मुक्तापुष्पविराजितम् ॥ ४ ॥<br/><br/>
[* सेवितां राक्षसैर्भीमैर्बलिभिः शस्त्रपाणिभिः । *]<br/>
ततस्तु तां पुरीं लङ्कां रम्यामभिययौ कपिः ॥ ५<br/>
हसितोत्कृष्टनिनदैस्तूर्यघोषपुरःसरैः । ॥<br/><br/>
वज्राङ्कुशनिकाशैश्च वज्रजालविभूषितैः ।<br/>
गृहमुख्यैः पुरी रम्या बभासे द्यौरिवाम्बुदैः ॥ ६ ॥ [मेधैः]<br/><br/>
प्रजज्वाल तदा लङ्का रक्षोगणगृहैः शुभैः ।<br/>
सिताभ्रसदृशैश्चित्रैः पद्मस्वस्तिकसंस्थितैः ॥ ७ ॥<br/><br/>
वर्धमानगृहैश्चापि सर्वतः सुविभूषिता ।<br/>
तां चित्रमाल्याभरणां कपिराजहितङ्करः ॥ ८ ॥<br/><br/>
राघवार्थं चरन् श्रीमान् ददर्श च ननन्द च ।<br/>
भवनाद्भवनं गच्छन् ददर्श पवनात्मजः ॥ ९ ॥<br/><br/>
विविधाकृतिरूपाणि भवनानि ततस्ततः ।<br/>
शुश्राव मधुरं गीतं त्रिस्थानस्वरभूषितम् ॥ १० ॥<br/><br/>
स्त्रीणां मदसमृद्धानां दिवि चाप्सरसामिव ।<br/>
शुश्राव काञ्चीनिनदं नूपुराणां च निःस्वनम् ॥ ११ ॥<br/><br/>
सोपाननिनदांश्चैव भवनेषु महात्मनाम् ।<br/>
आस्फोटितनिनादांश्च क्ष्वेलितांश्च ततस्ततः ॥ १२ ॥<br/><br/>
शुश्राव जपतां तत्र मन्त्रान्रक्षोगृहेषु वै ।<br/>
स्वाध्यायनिरतांश्चैव यातुधानान्ददर्श सः ॥ १३ ॥<br/><br/>
रावणस्तव सम्युक्तान्गर्जतो राक्षसानपि ।<br/>
राजमार्गं समावृत्य स्थितं रक्षोबलं महत् ॥ १४ ॥<br/><br/>
ददर्श मध्यमे गुल्मे रावणस्य चरान् बहून् ।<br/>
दीक्षितान् जटिलान्मुण्डान् गोऽजिनाम्बरवाससः ॥ १५ ॥<br/><br/>
दर्भमुष्टिप्रहरणानग्निकुण्डायुधांस्तथा ।<br/>
कूटमुद्गरपाणींश्च दण्डायुधधरानपि ॥ १६ ॥<br/><br/>
एकाक्षानेककर्णांश्च लम्बोदरपयोधरान् ।<br/>
करालान्भुग्नवक्त्रांश्च विकटान्वामनांस्तथा ॥ १७ ॥<br/><br/>
धन्विनः खड्गिनश्चैव शतघ्नीमुसलायुधान् ।<br/>
परिघोत्तमहस्तांश्च विचित्रकवचोज्ज्वलान् ॥ १८ ॥<br/><br/>
नातिस्थूलान्नातिकृशान्नातिदीर्घातिह्रस्वकान् ।<br/>
नातिगौरान्नातिकृष्णान्नातिकुब्जान्न वामनान् ॥ १९ ॥<br/><br/>
विरूपान्बहुरूपांश्च सुरूपांश्च सुवर्चसः ।<br/>
ध्वजीन्पताकिनश्चैव ददर्श विविधायुधान् ॥ २० ॥<br/><br/>
शक्तिवृक्षायुधांश्चैव पट्‍टिशाशनिधारिणः ।<br/>
क्षेपणीपाशहस्तांश्च ददर्श स महाकपिः ॥ २१ ॥<br/><br/>
स्रग्विणस्त्वनुलिप्तांश्च वराभरणभूषितान् ।<br/>
नानावेषसमायुक्तान्यथास्वैरगतान्बहून् ॥ २२ ॥<br/><br/>
तीक्ष्णशूलधरांश्चैव वज्रिणश्च महाबलान् ।<br/>
शतसाहस्रमव्यग्रमारक्षं मध्यमं कपिः ॥ २३ ॥<br/><br/>
रक्षोधिपतिनिर्दिष्टं ददर्शान्तःपुराग्रतः ।<br/>
स तदा तद्गृहं दृष्ट्वा महाहाटकतोरणम् ॥ २४ ॥<br/><br/>
राक्षसेन्द्रस्य विख्यातमद्रिमूर्ध्नि प्रतिष्ठितम् ।<br/>
पुण्डरीकावतंसाभिः परिखाभिः समावृतम् ॥ २५ ॥ [अलङ्कृतम्]<br/><br/>
प्राकारावृतमत्यन्तं ददर्श स महाकपिः ।<br/>
त्रिविष्टपनिभं दिव्यं दिव्यनादविनादितम् ॥ २६ ॥<br/><br/>
वाजिहेषितसङ्घुष्टं नादितं भूषणैस्तथा ।<br/>
रथैर्यानैर्विमानैश्च तथा हयगजैः शुभैः ॥ २७ ॥<br/><br/>
वारणैश्च चतुर्दन्तैः श्वेताभ्रनिचयोपमैः ।<br/>
भूषितं रुचिरद्वारं मत्तैश्च मृगपक्षिभिः ॥ २८ ॥<br/><br/>
रक्षितं सुमहावीर्यैर्यातुधानैः सहस्रशः ।<br/>
राक्षसाधिपतेर्गुप्तमाविवेश महाकपिः ॥ २९ ॥<br/><br/>
सहेमजाम्बूनदचक्रवालं<br/>
महार्हमुक्तामणिभूषितान्तम् ।<br/>
परार्थ्यकालागरुचन्दनाक्तं<br/>
स रावणान्तः पुरमाविवेश ॥ ३० ॥<br/><br/>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे चतुर्थः सर्गः ॥ ४ ॥<br/><br/>

</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
