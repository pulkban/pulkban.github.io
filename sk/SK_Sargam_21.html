<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body { font-family: "Lato", sans-serif; }
.card-text{ font-size:19px; }
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 21</h1>
<div class="card-body display-6">

॥ रावणतृणीकरणम् ॥<br><br>
तस्य तद्वचनं श्रुत्वा सीता रौद्रस्य रक्षसः ।<br/>
आर्ता दीनस्वरा दीनं प्रत्युवाच शनैर्वचः ॥ १ ॥<br><br>
दुःखार्ता रुदती सीता वेपमाना तपस्विनी ।<br/>
चिन्तयन्ती वरारोहा पतिमेव पतिव्रता ॥ २ ॥<br><br>
तृणमन्तरतः कृत्वा प्रत्युवाच शुचिस्मिता ।<br/>
निवर्तय मनो मत्तः स्वजने क्रियतां मनः ॥ ३ ॥<br><br>
न मां प्रार्थयितुं युक्तं सुसिद्धिमिव पापकृत् ।<br/>
अकार्यं न मया कार्यमेकपत्न्या विगर्हितम् ॥ ४ ॥<br><br>
कुलं सम्प्राप्तया पुण्यं कुले महति जातया ।<br/>
एवमुक्त्वा तु वैदेही रावणं तं यशस्विनी ॥ ५ ॥<br><br>
राक्षसं पृष्ठतः कृत्वा भूयो वचनमब्रवीत् ।<br/>
नाहमौपयिकी भार्या परभार्या सती तव ॥ ६ ॥<br><br>
साधु धर्ममवेक्षस्व साधु साधुव्रतं चर ।<br/>
यथा तव तथाऽन्येषां दारा रक्ष्या निशाचर ॥ ७ ॥<br><br>
आत्मानमुपमां कृत्वा स्वेषु दारेषु रम्यताम् ।<br/>
अतुष्टं स्वेषु दारेषु चपलं चलितेन्द्रियम् ॥ ८ ॥<br><br>
नयन्ति निकृतिप्रज्ञं परदाराः पराभवम् ।<br/>
इह सन्तो न वा सन्ति सतो वा नानुवर्तसे ॥ ९ ॥<br><br>
तथा हि विपरीता ते बुद्धिराचारवर्जिता ।<br/>
वचो मिथ्याप्रणीतात्मा पथ्यमुक्तं विचक्षणैः ॥ १० ॥<br><br>
राक्षसानामभावाय त्वं वा न व्रतिपद्यसे ।<br/>
अकृतात्मानमासाद्य राजानमनये रतम् ॥ ११ ॥<br><br>
समृद्धानि विनश्यन्ति राष्ट्राणि नगराणि च ।<br/>
तथेयं त्वां समासाद्य लङ्का रत्नौघसङ्कुला ॥ १२ ॥<br><br>
अपराधात्तवैकस्य न चिराद्विनशिष्यति ।<br/>
स्वकृतैर्हन्यमानस्य रावणादीर्घदर्शिनः ॥ १३ ॥<br><br>
अभिनन्दन्ति भूतानि विनाशे पापकर्मणः ।<br/>
एवं त्वां पापकर्माणं वक्ष्यन्ति निकृता जनाः ॥ १४ ॥<br><br>
दिष्ट्यैतद्व्यसनं प्राप्तो रौद्र इत्येव हर्षिताः ।<br/>
शक्या लोभयितुं नाहमैश्वर्येण धनेन वा ॥ १५ ॥<br><br>
अनन्या राघवेणाहं भास्करेण प्रभा यथा ।<br/>
उपधाय भुजं तस्य लोकनाथस्य सत्कृतम् ॥ १६ ॥<br><br>
कथं नामोपधास्यामि भुजमन्यस्य कस्यचित् ।<br/>
अहमौपयीकी भार्या तस्यैव वसुधापतेः ॥ १७ ॥<br><br>
व्रतस्नातस्य धीरस्य विद्येव विदितात्मनः ।<br/>
साधु रावण रामेण मां समानय दुःखिताम् ॥ १८ ॥<br><br>
वने वासितया सार्थं करेण्वेव गजाधिपम् ।<br/>
मित्रमौपयिकं कर्तुं रामः स्थानं परीप्सता ॥ १९ ॥<br><br>
वधं चानिच्छता घोरं त्वयाऽसौ पुरुषर्षभः ।<br/>
विदितः स हि धर्मज्ञः शरणागतवत्सलः ॥ २० ॥<br><br>
तेन मैत्री भवतु ते यदि जीवितुमिच्छसि ।<br/>
प्रसादयस्व त्वं चैनं शरणागतवत्सलम् ॥ २१ ॥<br><br>
मां चास्मै प्रयतो भूत्वा निर्यातयितुमर्हसि ।<br/>
एवं हि ते भवेत्स्वस्ति सम्प्रदाय रघूत्तमे ॥ २२ ॥<br><br>
अन्यथा त्वं हि कुर्वाणो वधं प्राप्स्यसि रावण ।<br/>
वर्जयेद्वज्रमुत्सृष्टं वर्जयेदन्तकश्चिरम् ॥ २३ ॥<br><br>
त्वद्विधं तु न सङ्क्रुद्धो लोकनाथः स राघवः ।<br/>
रामस्य धनुषः शब्दं श्रोष्यसि त्वं महास्वनम् ॥ २४ ॥<br><br>
शतक्रतुविसृष्टस्य निर्घोषमशनेरिव ।<br/>
इह शीघ्रं सुपर्वाणो ज्वलितास्या इवोरगाः ॥ २५ ॥<br><br>
इषवो निपतिष्यन्ति रामलक्ष्मणलक्षणाः ।<br/>
रक्षांसि परिनिघ्नन्तः पुर्यामस्यां समन्ततः ॥ २६ ॥<br><br>
असम्पातं करिष्यन्ति पतन्तः कङ्कवाससः ।<br/>
राक्षसेन्द्रमहासर्पान्स रामगरुडो महान् ॥ २७ ॥<br><br>
उद्धरिष्यति वेगेन वैनतेय इवोरगान् ।<br/>
अपनेष्यति मां भर्ता त्वत्तः शीघ्रमरिन्दमः ॥ २८ ॥<br><br>
असुरेभ्यः श्रियं दीप्तां विष्णुस्त्रिभिरिव क्रमैः ।<br/>
जनस्थाने हतस्थाने निहते रक्षसां बले ॥ २९ ॥<br><br>
अशक्तेन त्वया रक्षः कृतमेतदसाधु वै ।<br/>
आश्रमं तु तयोः शून्यं प्रविश्य नरसिंहयोः ॥ ३० ॥<br><br>
गोचरं गतयोर्भ्रात्रोरपनीता त्वयाधम ।<br/>
न हि गन्धमुपाघ्राय रामलक्ष्मणयोस्त्वया ॥ ३१ ॥<br><br>
शक्यं सन्दर्शने स्थातुं शुना शार्दूलयोरिव ।<br/>
तस्य ते विग्रहे ताभ्यां युगग्रहणमस्थिरम् ॥ ३२ ॥<br><br>
वृत्रस्येवेन्द्रबाहुभ्यां बाहोरेकस्य निग्रहः ।<br/>
क्षिप्रं तव स नाथो मे रामः सौमित्रिणा सह ।<br/>
तोयमल्पमिवादित्यः प्राणानादास्यते शरैः ॥ ३३ ॥<br><br>
गिरिं कुबेरस्य गतोऽथ वालयं [गतोपधाय वा]<br/>
सभां गतो वा वरुणस्य राज्ञः ।<br/>
असंशयं दाशरथेर्न मोक्ष्यसे<br/>
महाद्रुमः कालहतोऽशनेरिव ॥ ३४ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे एकविंशः सर्गः ॥ २१ ॥

<br><div class="card-text">https://stotranidhi.com/hi/valmiki-ramayana-sundara-kanda-in-sanskrit/</div>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
