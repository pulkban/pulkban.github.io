<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body { font-family: "Lato", sans-serif; }
.card-text{ font-size:19px; }
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 19</h1>
<div class="card-body display-6">

॥ कृच्छ्रगतसीतोपमाः ॥<br><br>
तस्मिन्नेव ततः काले राजपुत्री त्वनिन्दिता ।<br/>
रूपयौवनसम्पन्नं भूषणोत्तमभूषितम् ॥ १ ॥<br><br>
ततो दृष्ट्वैव वैदेही रावणं राक्षसाधिपम् ।<br/>
प्रावेपत वरारोहा प्रवाते कदली यथा ॥ २ ॥<br><br>
आच्छाद्योदरमूरुभ्यां बाहुभ्यां च पयोधरौ ।<br/>
उपविष्टा विशालाक्षी रुदन्ती वरवर्णिनी ॥ ३ ॥<br><br>
दशग्रीवस्तु वैदेहीं रक्षितां राक्षसीगणैः ।<br/>
ददर्श सीतां दुःखार्तां नावं सन्नामिवार्णवे ॥ ४ ॥<br><br>
असंवृतायामासीनां धरण्यां संशितव्रताम् ।<br/>
छिन्नां प्रपतितां भूमौ शाखामिव वनस्पतेः ॥ ५ ॥<br><br>
मलमण्डनचित्राङ्गीं मण्डनार्हाममण्डिताम् ।<br/>
मृणाली पङ्कदिग्धेव विभाति न विभाति च ॥ ६ ॥<br><br>
समीपं राजसिंहस्य रामस्य विदितात्मनः ।<br/>
सङ्कल्पहयसम्युक्तैर्यान्तीमिव मनोरथैः ॥ ७ ॥<br><br>
शुष्यन्तीं रुदतीमेकां ध्यानशोकपरायणाम् ।<br/>
दुःखस्यान्तमपश्यन्तीं रामां राममनुव्रताम् ॥ ८ ॥<br><br>
वेष्टमानां तथाऽऽविष्टां पन्नगेन्द्रवधूमिव ।<br/>
धूप्यमानां ग्रहेणेव रोहिणीं धूमकेतुना ॥ ९ ॥<br><br>
वृत्तशीलकुले जातामाचारवति धार्मिके ।<br/>
पुनः संस्कारमापन्नां जातामिव च दुष्कुले ॥ १० ॥<br><br>
अभूतेनापवादेन कीर्तिं निपतितामिव ।<br/>
अम्नायानामयोगेन विद्यां प्रशिथिलामिव ॥ ११ ॥<br><br>
सन्नामिव महाकीर्तिं श्रद्धामिव विमानिताम् ।<br/>
प्रज्ञामिव परिक्षीणामाशां प्रतिहतामिव ॥ १२ ॥ [पूजा]
आयतीमिव विध्वस्तामाज्ञां प्रतिहतामिव ।<br/>
दीप्तामिव दिशं काले पूजामपहृतामिव ॥ १३ ॥<br><br>
पद्मिनीमिव विध्वस्तां हतशूरां चमूमिव ।<br/>
प्रभामिव तमोध्वस्तामुपक्षीणामिवापगाम् ॥ १४ ॥<br><br>
वेदीमिव परामृष्टां शान्तामग्निशिखामिव ।<br/>
पौर्णमासीमिव निशां राहुग्रस्तेन्दुमण्डलाम् ॥ १५ ॥<br><br>
उत्कृष्टपर्णकमलां वित्रासितविहङ्गमाम् ।<br/>
हस्तिहस्तपरामृष्टामाकुलां पद्मिनीमिव ॥ १६ ॥<br><br>
पतिशोकातुरां शुष्कां नदीं विस्रावितामिव ।<br/>
परया मृजया हीनां कृष्णपक्षनिशामिव ॥ १७ ॥<br><br>
सुकुमारीं सुजाताङ्गीं रत्नगर्भगृहोचिताम् ।<br/>
तप्यमानामिवोष्णेन मृणालीमचिरोद्धृताम् ॥ १८ ॥<br><br>
गृहीतामालितां स्तम्भे यूथपेन विनाकृताम् ।<br/>
निःश्वसन्तीं सुदुःखार्तां गजराजवधूमिव ॥ १९ ॥<br><br>
एकया दीर्घया वेण्या शोभमानामयत्नतः ।<br/>
नीलया नीरदापाये वनराज्या महीमिव ॥ २० ॥<br><br>
उपवासेन शोकेन ध्यानेन च भयेन च ।<br/>
परिक्षीणां कृशां दीनामल्पाहारां तपोधनाम् ॥ २१ ॥<br><br>
आयाचमानां दुःखार्तां प्राञ्जलिं देवतामिव ।<br/>
भावेन रघुमुख्यस्य दशग्रीवपराभवम् ॥ २२ ॥<br><br>
समीक्षमाणां रुदतीमनिन्दितां<br/>
सुपक्ष्मताम्रायतशुक्ललोचनाम् ।<br/>
अनुव्रतां राममतीव मैथिलीं<br/>
प्रलोभयामास वधाय रावणः ॥ २३ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे एकोनविंशः सर्गः ॥ १९ ॥

<br><div class="card-text">https://stotranidhi.com/hi/valmiki-ramayana-sundara-kanda-in-sanskrit/</div>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
