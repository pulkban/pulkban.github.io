<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">Sargam - 13</h1>
<div class="card-body display-6">

॥ हनूमन्निर्वेदः ॥<br><br>
विमानात्तु सुसङ्क्रम्य प्राकारं हरिपुङ्गवः । [यूथपः]<br/>
हनुमान्वेगवानासीद्यथा विद्युद्घनान्तरे ॥ १ ॥<br><br>
सम्परिक्रम्य हनुमान्रावणस्य निवेशनात् ।<br/>
अदृष्ट्वा जानकीं सीतामब्रवीद्वचनं कपिः ॥ २ ॥<br><br>
भूयिष्ठं लोलिता लङ्का रामस्य चरता प्रियम् ।<br/>
न हि पश्यामि वैदेहीं सीतां सर्वाङ्गशोभनाम् ॥ ३ ॥<br><br>
पल्वलानि तटाकानि सरांसि सरितस्तथा ।<br/>
नद्योऽनूपवनान्ताश्च दुर्गाश्च धरणीधराः ॥ ४ ॥<br><br>
लोलिता वसुधा सर्वा न तु पश्यामि जानकीम् ।<br/>
इह सम्पातिना सीता रावणस्य निवेशने ॥ ५ ॥<br><br>
आख्याता गृध्रराजेन न च पश्यामि तामहम् ।<br/>
किं नु सीताऽथ वैदेही मैथिली जनकात्मजा ॥ ६ ॥<br><br>
उपतिष्ठेत विवशा रावणं दुष्टचारिणम् ।<br/>
क्षिप्रमुत्पततो मन्ये सीतामादाय रक्षसः ॥ ७ ॥<br><br>
बिभ्यतो रामबाणानामन्तरा पतिता भवेत् ।<br/>
अथवा ह्रियमाणायाः पथि सिद्धनिषेविते ॥ ८ ॥<br><br>
मन्ये पतितमार्याया हृदयं प्रेक्ष्य सागरम् ।<br/>
रावणस्योरुवेगेन भुजाभ्यां पीडितेन च ॥ ९ ॥<br><br>
तया मन्ये विशालाक्ष्या त्यक्तं जीवितमार्यया ।<br/>
उपर्युपरि वा नूनं सागरं क्रमतस्तदा ॥ १० ॥<br><br>
विवेष्टमाना पतिता समुद्रे जनकात्मजा ।<br/>
अहो क्षुद्रेण वाऽनेन रक्षन्ती शीलमात्मनः ॥ ११ ॥<br><br>
अबन्धुर्भक्षिता सीता रावणेन तपस्विनी ।<br/>
अथवा राक्षसेन्द्रस्य पत्नीभिरसितेक्षणा ॥ १२ ॥<br><br>
अदुष्टा दुष्टभावाभिर्भक्षिता सा भविष्यति ।<br/>
सम्पूर्णचन्द्रप्रतिमं पद्मपत्रनिभेक्षणम् ॥ १३ ॥<br><br>
रामस्य ध्यायती वक्त्रं पञ्चत्वं कृपणा गता ।<br/>
हा राम लक्ष्मणेत्येवं हायोध्ये चेति मैथिली ॥ १४ ॥<br><br>
विलप्य बहु वैदेही न्यस्तदेहा भविष्यति ।<br/>
अथवा निहिता मन्ये रावणस्य निवेशने ॥ १५ ॥<br><br>
नूनं लालप्यते सीता पञ्जरस्थेव शारिका ।<br/>
जनकस्य सुता सीता रामपत्नी सुमध्यमा ॥ १६ ॥<br><br>
कथमुत्पलपत्राक्षी रावणस्य वशं व्रजेत् ।<br/>
विनष्टा वा प्रणष्टा वा मृता वा जनकात्मजा ॥ १७ ॥<br><br>
रामस्य प्रियभार्यस्य न निवेदयितुं क्षमम् ।<br/>
निवेद्यमाने दोषः स्याद्दोषः स्यादनिवेदने ॥ १८ ॥<br><br>
कथं नु खलु कर्तव्यं विषमं प्रतिभाति मे ।<br/>
अस्मिन्नेवं गते कार्ये प्राप्तकालं क्षमं च किम् ॥ १९ ॥<br><br>
भवेदिति मतं भूयो हनुमान्प्रविचारयन् ।<br/>
यदि सीतामदृष्ट्वाहं वानरेन्द्रपुरीमितः ॥ २० ॥<br><br>
गमिष्यामि ततः को मे पुरुषार्थो भविष्यति ।<br/>
ममेदं लङ्घनं व्यर्थं सागरस्य भविष्यति ॥ २१ ॥<br><br>
प्रवेशश्चैव लङ्काया राक्षसानां च दर्शनम् ।<br/>
किं मां वक्ष्यति सुग्रीवो हरयो वा समागताः ॥ २२ ॥<br><br>
किष्किन्धां समनुप्राप्तं तौ वा दशरथात्मजौ ।<br/>
गत्वा तु यदि काकुत्स्थं वक्ष्यामि परमप्रियम् ॥ २३ ॥<br><br>
न दृष्टेति मया सीता ततस्त्यक्ष्यति जीवितम् ।<br/>
परुषं दारुणं क्रूरं तीक्ष्णमिन्द्रियतापनम् ॥ २४ ॥<br><br>
सीतानिमित्तं दुर्वाक्यं श्रुत्वा स न भविष्यति ।<br/>
तं तु कृच्छ्रगतं दृष्ट्वा पञ्चत्वगतमानसम् ॥ २५ ॥<br><br>
भृशानुरक्तो मेधावी न भविष्यति लक्ष्मणः ।<br/>
विनष्टौ भ्रातरौ श्रुत्वा भरतोऽपि मरिष्यति ॥ २६ ॥<br><br>
भरतं च मृतं दृष्ट्वा शत्रुघ्नो न भविष्यति ।<br/>
पुत्रान्मृतान्समीक्ष्याथ न भविष्यन्ति मातरः ॥ २७ ॥<br><br>
कौसल्या च सुमित्रा च कैकेयी च न संशयः ।<br/>
कृतज्ञः सत्यसन्धश्च सुग्रीवः प्लवगाधिपः ॥ २८ ॥<br><br>
रामं तथागतं दृष्ट्वा ततस्त्यक्ष्यति जीवितम् ।<br/>
दुर्मना व्यथिता दीना निरानन्दा तपस्विनी ॥ २९ ॥<br><br>
पीडिता भर्तृशोकेन रुमा त्यक्ष्यति जीवितम् ।<br/>
वालिजेन तु दुःखेन पीडिता शोककर्शिता ॥ ३० ॥<br><br>
पञ्चत्वं च गते राज्ञि तारापि न भविष्यति ।<br/>
मातापित्रोर्विनाशेन सुग्रीवव्यसनेन च ॥ ३१ ॥<br><br>
कुमारोऽप्यङ्गदः कस्माद्धारयिष्यति जीवितम् ।<br/>
भर्तृजेन तु दुःखेन ह्यभिभूता वनौकसः ॥ ३२ ॥<br><br>
शिरांस्यभिहनिष्यन्ति तलैर्मुष्टिभिरेव च ।<br/>
सान्त्वेनानुप्रदानेन मानेन च यशस्विना ॥ ३३ ॥<br><br>
लालिताः कपिराजेन प्राणांस्त्यक्ष्यन्ति वानराः ।<br/>
न वनेषु न शैलेषु न निरोधेषु वा पुनः ॥ ३४ ॥<br><br>
क्रीडामनुभविष्यन्ति समेत्य कपिकुञ्जराः ।<br/>
सपुत्रदाराः सामात्या भर्तृव्यसनपीडिताः ॥ ३५ ॥<br><br>
शैलाग्रेभ्यः पतिष्यन्ति समेत्य विषमेषु च ।<br/>
विषमुद्बन्धनं वापि प्रवेशं ज्वलनस्य वा ॥ ३६ ॥<br><br>
उपवासमथो शस्त्रं प्रचरिष्यन्ति वानराः ।<br/>
घोरमारोदनं मन्ये गते मयि भविष्यति ॥ ३७ ॥<br><br>
इक्ष्वाकुकुलनाशश्च नाशश्चैव वनौकसाम् ।<br/>
सोऽहं नैव गमिष्यामि किष्किन्धां नगरीमितः ॥ ३८ ॥<br><br>
न च शक्ष्याम्यहं द्रष्टुं सुग्रीवं मैथिलीं विना ।<br/>
मय्यगच्छति चेहस्थे धर्मात्मानौ महारथौ ॥ ३९ ॥<br><br>
आशया तौ धरिष्येते वानराश्च मनस्विनः ।<br/>
हस्तादानो मुखादानो नियतो वृक्षमूलिकः ॥ ४० ॥<br><br>
वानप्रस्थो भविष्यामि ह्यदृष्ट्वा जनकात्मजाम् ।<br/>
सागरानूपजे देशे बहुमूलफलोदके ॥ ४१ ॥<br><br>
चितां कृत्वा प्रवेक्ष्यामि समिद्धमरणीसुतम् ।<br/>
उपविष्टस्य वा सम्यग्लिङ्गिनीं साधयिष्यतः ॥ ४२ ॥<br><br>
शरीरं भक्षयिष्यन्ति वायसाः श्वापदानि च ।<br/>
इदं महर्षिभिर्दृष्टं निर्याणमिति मे मतिः ॥ ४३ ॥<br><br>
सम्यगापः प्रवेक्ष्यामि न चेत्पश्यामि जानकीम् ।<br/>
सुजातमूला सुभगा कीर्तिमाला यशस्विनी ॥ ४४ ॥<br><br>
प्रभग्ना चिररात्रीयं मम सीतामपश्यतः ।<br/>
तापसो वा भविष्यामि नियतो वृक्षमूलिकः ॥ ४५ ॥<br><br>
नेतः प्रतिगमिष्यामि तामदृष्ट्वासितेक्षणाम् ।<br/>
यदीतः प्रतिगच्छामि सीतामनधिगम्य ताम् ॥ ४६ ॥<br><br>
अङ्गदः सह तैः सर्वैर्वानरैर्न भविष्यति ।<br/>
विनाशे बहवो दोषा जीवन्भद्राणि पश्यति ॥ ४७ ॥<br><br>
तस्मात्प्राणान्धरिष्यामि ध्रुवो जीवित सङ्गमः ।<br/>
एवं बहुविधं दुःखं मनसा धारयन्मुहुः ॥ ४८ ॥<br><br>
नाध्यगच्छत्तदा पारं शोकस्य कपिकुञ्जरः ।<br/>
रावणं वा वधिष्यामि दशग्रीवं महाबलम् ॥ ४९ ॥<br><br>
काममस्तु हृता सीता प्रत्याचीर्णं भविष्यति ।<br/>
अथ वैनं समुत्‍क्षिप्य उपर्युपरि सागरम् ॥ ५० ॥<br><br>
रामायोपहरिष्यामि पशुं पशुपतेरिव ।<br/>
इति चिन्तां समापन्नः सीतामनधिगम्यताम् ॥ ५१ ॥<br><br>
ध्यानशोकपरीतात्मा चिन्तयामास वानरः ।<br/>
यावत्सीतां हि पश्यामि रामपत्नीं यशस्विनीम् ॥ ५२ ॥<br><br>
तावदेतां पुरीं लङ्कां विचिनोमि पुनः पुनः ।<br/>
सम्पातिवचनाच्चापि रामं यद्यानयाम्यहम् ॥ ५३ ॥<br><br>
अपश्यन्राघवो भार्यां निर्दहेत्सर्ववानरान् ।<br/>
इहैव नियताहारो वत्स्यामि नियतेन्द्रियः ॥ ५४ ॥<br><br>
न मत्कृते विनश्येयुः सर्वे ते नरवानराः ।<br/>
अशोकवनिका चेयं दृश्यते या महाद्रुमा ॥ ५५ ॥<br><br>
इमामधिगमिष्यामि न हीयं विचिता मया ।<br/>
वसून्रुद्रांस्तथादित्यानश्विनौ मरुतोऽपि च ॥ ५६ ॥<br><br>
नमस्कृत्वा गमिष्यामि रक्षसां शोकवर्धनः ।<br/>
जित्वा तु राक्षसान्सर्वानिक्ष्वाकुकुलनन्दिनीम् ॥ ५७ ॥<br><br>
सम्प्रदास्यामि रामाय यथा सिद्धिं तपस्विने ।<br/>
स मुहूर्तमिव ध्यात्वा चिन्तावग्रथितेन्द्रियः ।<br/>
उदतिष्ठन्महातेजा हनूमान्मारुतात्मजः ॥ ५८ ॥<br><br>
नमोऽस्तु रामाय सलक्ष्मणाय<br/>
देव्यै च तस्यै जनकात्मजायै ।<br/>
नमोऽस्तु रुद्रेन्द्रयमानिलेभ्यो<br/>
नमोऽस्तु चन्द्रार्कमरुद्गणेभ्यः ॥ ५९ ॥<br><br>
स तेभ्यस्तु नमस्कृत्वा सुग्रीवाय च मारुतिः ।<br/>
दिशः सर्वाः समालोक्य ह्यशोकवनिकां प्रति ॥ ६० ॥<br><br>
स गत्वा मनसा पूर्वमशोकवनिकां शुभाम् ।<br/>
उत्तरं चिन्तयामास वानरो मारुतात्मजः ॥ ६१ ॥<br><br>
ध्रुवं तु रक्षो बहुला भविष्यति वनाकुला ।<br/>
अशोकवनिकाऽचिन्त्या सर्वसंस्कारसंस्कृता ॥ ६२ ॥<br><br>
रक्षिणश्चात्र विहिता नूनं रक्षन्ति पादपान् ।<br/>
भगवानपि सर्वात्मा नातिक्षोभं प्रवाति वै ॥ ६३ ॥<br><br>
सङ्क्षिप्तोऽयं मयात्मा च रामार्थे रावणस्य च ।<br/>
सिद्धिं मे संविधास्यन्ति देवाः सर्षिगणास्त्विह ॥ ६४ ॥<br><br>
ब्रह्मा स्वयम्भूर्भगवान्देवाश्चैव दिशन्तु मे ।<br/>
सिद्धिमग्निश्च वायुश्च पुरुहूतश्च वज्रभृत् ॥ ६५ ॥<br><br>
वरुणः पाशहस्तश्च सोमादित्यौ तथैव च ।<br/>
अश्विनौ च महात्मानौ मरुतः शर्व एव च ॥ ६६ ॥<br><br>
सिद्धिं सर्वाणि भूतानि भूतानां चैव यः प्रभुः ।<br/>
दास्यन्ति मम ये चान्ये ह्यदृष्टाः पथिगोचराः ॥ ६७ ॥<br><br>
तदुन्नसं पाण्डुरदन्तमव्रणं<br/>
शुचिस्मितं पद्मपलाशलोचनम् ।<br/>
द्रक्ष्ये तदार्यावदनं कदान्वहं<br/>
प्रसन्नताराधिपतुल्यदर्शनम् ॥ ६८ ॥<br><br>
क्षुद्रेण पापेन नृशंसकर्मणा<br/>
सुदारुणालङ्कृतवेषधारिणा ।<br/>
बलाभिभूता ह्यबला तपस्विनी<br/>
कथं नु मे दृष्टिपथेऽद्य सा भवेत् ॥ ६९ ॥<br><br>
इत्यार्षे श्रीमद्रामायणे वाल्मीकीये आदिकाव्ये सुन्दरकाण्डे त्रयोदशः सर्गः ॥ १३ ॥

</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
