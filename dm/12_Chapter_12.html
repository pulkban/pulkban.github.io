<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
	
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<link href="https://fonts.googleapis.com/css2?family=Montserrat&display=swap" rel="stylesheet">
<style> body {   font-family: 'Montserrat', sans-serif; } </style>
</head>
<body>

<hr>
<div class="mx-4">
<div class="card" >
<h1 class="card-header display-5">12 Chapter - 12</h1>
<div class="small m-4">
story
</div>
<div class="card-body display-6">

॥ द्वादशोऽध्यायः ॥<br>
ध्यानं<br>
विध्युद्धाम समप्रभां मृगपति स्कन्ध स्थितां भीषणां।<br>
कन्याभिः करवाल खेट विलसद्दस्ताभि रासेवितां<br>
हस्तैश्चक्र गदासि खेट विशिखांश्चापं गुणं तर्जनीं<br>
विभ्राणा मनलात्मिकां शशिधरां दुर्गां त्रिनेत्रां भजे<br>
<br>
ॐ देव्युवाच ॥ १॥<br>
<br>
एभिः स्तवैश्च मां नित्यं स्तोष्यते यः समाहितः ।<br>
तस्याहं सकलां बाधां नाशयिष्याम्यसंशयम् ॥ २॥<br>
<br>
मधुकैटभनाशं च महिषासुरघातनम् ।<br>
कीर्तयिष्यन्ति ये तद्वद्वधं शुम्भनिशुम्भयोः ॥ ३॥<br>
<br>
अष्टम्यां च चतुर्दश्यां नवम्यां चैकचेतसः ।<br>
श्रोष्यन्ति चैव ये भक्त्या मम माहात्म्यमुत्तमम् ॥ ४॥<br>
<br>
न तेषां दुष्कृतं किञ्चिद्दुष्कृतोत्था न चापदः ।<br>
भविष्यति न दारिद्र्यं न चैवेष्टवियोजनम् ॥ ५॥<br>
<br>
शत्रुभ्यो न भयं तस्य दस्युतो वा न राजतः ।<br>
न शस्त्रानलतोयौघात् कदाचित् सम्भविष्यति ॥ ६॥<br>
<br>
तस्मान्ममैतन्माहात्म्यं पठितव्यं समाहितैः ।<br>
श्रोतव्यं च सदा भक्त्या परं स्वस्त्ययनं महत् ॥ ७॥<br>
<br>
उपसर्गानशेषांस्तु महामारीसमुद्भवान् ।<br>
तथा त्रिविधमुत्पातं माहात्म्यं शमयेन्मम ॥ ८॥<br>
<br>
यत्रैतत्पठ्यते सम्यङ्नित्यमायतने मम ।<br>
सदा न तद्विमोक्ष्यामि सान्निध्यं तत्र मे स्थितम् ॥ ९॥<br>
<br>
बलिप्रदाने पूजायामग्निकार्ये महोत्सवे ।<br>
सर्वं ममैतन्माहात्म्यम् उच्चार्यं श्राव्यमेव च ॥ १०॥<br>
<br>
जानताजानता वापि बलिपूजां यथा कृताम् ।<br>
प्रतीच्छिष्याम्यहं प्रीत्या वह्निहोमं तथाकृतम् ॥ ११॥<br>
<br>
शरत्काले महापूजा क्रियते या च वार्षिकी ।<br>
तस्यां ममैतन्माहात्म्यं श्रुत्वा भक्तिसमन्वितः ॥ १२॥<br>
<br>
सर्वाबाधाविनिर्मुक्तो धनधान्यसमन्वितः ।<br>
मनुष्यो मत्प्रसादेन भविष्यति न संशयः ॥ १३॥<br>
<br>
श्रुत्वा ममैतन्माहात्म्यं तथा चोत्पत्तयः शुभाः ।<br>
पराक्रमं च युद्धेषु जायते निर्भयः पुमान् ॥ १४॥<br>
<br>
रिपवः सङ्क्षयं यान्ति कल्याणं चोपपद्यते ।<br>
नन्दते च कुलं पुंसां माहात्म्यं मम श‍ृण्वताम् ॥ १५॥<br>
<br>
शान्तिकर्मणि सर्वत्र तथा दुःस्वप्नदर्शने ।<br>
ग्रहपीडासु चोग्रासु माहात्म्यं श‍ृणुयान्मम ॥ १६॥<br>
<br>
उपसर्गाः शमं यान्ति ग्रहपीडाश्च दारुणाः ।<br>
दुःस्वप्नं च नृभिर्दृष्टं सुस्वप्नमुपजायते ॥ १७॥<br>
<br>
बालग्रहाभिभूतानां बालानां शान्तिकारकम् ।<br>
सङ्घातभेदे च नृणां मैत्रीकरणमुत्तमम् ॥ १८॥<br>
<br>
दुर्वृत्तानामशेषाणां बलहानिकरं परम् ।<br>
रक्षोभूतपिशाचानां पठनादेव नाशनम् ॥ १९॥<br>
<br>
सर्वं ममैतन्माहात्म्यं मम सन्निधिकारकम् ।<br>
पशुपुष्पार्घ्यधूपैश्च गन्धदीपैस्तथोत्तमैः ॥ २०॥<br>
<br>
विप्राणां भोजनैर्होमैः प्रोक्षणीयैरहर्निशम् ।<br>
अन्यैश्च विविधैर्भोगैः प्रदानैर्वत्सरेण या ॥ २१॥<br>
<br>
प्रीतिर्मे क्रियते सास्मिन् सकृदुच्चरिते श्रुते ।<br>
श्रुतं हरति पापानि तथारोग्यं प्रयच्छति ॥ २२॥<br>
<br>
रक्षां करोति भूतेभ्यो जन्मनां कीर्तनं मम ।<br>
युद्धेषु चरितं यन्मे दुष्टदैत्यनिबर्हणम् ॥ २३॥<br>
<br>
तस्मिञ्छ्रुते वैरिकृतं भयं पुंसां न जायते ।<br>
युष्माभिः स्तुतयो याश्च याश्च ब्रह्मर्षिभिः कृताः ॥ २४॥<br>
<br>
ब्रह्मणा च कृतास्तास्तु प्रयच्छन्तु शुभां मतिम् ।<br>
अरण्ये प्रान्तरे वापि दावाग्निपरिवारितः ॥ २५॥<br>
<br>
दस्युभिर्वा वृतः शून्ये गृहीतो वापि शत्रुभिः ।<br>
सिंहव्याघ्रानुयातो वा वने वा वनहस्तिभिः ॥ २६॥<br>
<br>
राज्ञा क्रुद्धेन चाज्ञप्तो वध्यो बन्धगतोऽपि वा ।<br>
आघूर्णितो वा वातेन स्थितः पोते महार्णवे ॥ २७॥<br>
<br>
पतत्सु चापि शस्त्रेषु सङ्ग्रामे भृशदारुणे ।<br>
सर्वाबाधासु घोरासु वेदनाभ्यर्दितोऽपि वा ॥ २८॥<br>
<br>
स्मरन् ममैतच्चरितं नरो मुच्येत सङ्कटात् ।<br>
मम प्रभावात्सिंहाद्या दस्यवो वैरिणस्तथा ॥ २९॥<br>
<br>
दूरादेव पलायन्ते स्मरतश्चरितं मम ॥ ३०॥<br>
<br>
ऋषिरुवाच ॥ ३१॥<br>
<br>
इत्युक्त्वा सा भगवती चण्डिका चण्डविक्रमा ॥ ३२॥<br>
<br>
पश्यतामेव देवानां तत्रैवान्तरधीयत ।<br>
तेऽपि देवा निरातङ्काः स्वाधिकारान्यथा पुरा ॥ ३३॥<br>
<br>
यज्ञभागभुजः सर्वे चक्रुर्विनिहतारयः ।<br>
दैत्याश्च देव्या निहते शुम्भे देवरिपौ युधि ॥ ३४॥<br>
<br>
जगद्विध्वंसके तस्मिन् महोग्रेऽतुलविक्रमे ।<br>
निशुम्भे च महावीर्ये शेषाः पातालमाययुः ॥ ३५॥<br>
<br>
एवं भगवती देवी सा नित्यापि पुनः पुनः ।<br>
सम्भूय कुरुते भूप जगतः परिपालनम् ॥ ३६॥<br>
<br>
तयैतन्मोह्यते विश्वं सैव विश्वं प्रसूयते ।<br>
सा याचिता च विज्ञानं तुष्टा ऋद्धिं प्रयच्छति ॥ ३७॥<br>
<br>
व्याप्तं तयैतत्सकलं ब्रह्माण्डं मनुजेश्वर ।<br>
महादेव्या महाकाली महामारीस्वरूपया ॥ ३८॥<br>
<br>
सैव काले महामारी सैव सृष्टिर्भवत्यजा ।<br>
स्थितिं करोति भूतानां सैव काले सनातनी ॥ ३९॥<br>
<br>
भवकाले नृणां सैव लक्ष्मीर्वृद्धिप्रदा गृहे ।<br>
सैवाभावे तथालक्ष्मीर्विनाशायोपजायते ॥ ४०॥<br>
<br>
स्तुता सम्पूजिता पुष्पैर्गन्धधूपादिभिस्तथा ।<br>
ददाति वित्तं पुत्रांश्च मतिं धर्मे गतिं शुभाम् ॥ ४१॥<br>
<br>
॥ इति श्रीमार्कण्डेयपुराणे सावर्णिके मन्वन्तरे देवीमाहात्म्ये<br>
भगवती वाक्यं द्वादशोऽध्यायः ॥ १२॥<br>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
