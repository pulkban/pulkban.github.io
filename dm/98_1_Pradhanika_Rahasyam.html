<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
	
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<link href="https://fonts.googleapis.com/css2?family=Montserrat&display=swap" rel="stylesheet">
<style> body {   font-family: 'Montserrat', sans-serif; } </style>
</head>
<body>

<hr>
<div class="mx-4">
<div class="card" >
<h1 class="card-header display-5">Pradanika Rahasyam</h1>
<div class="small m-4">
story
</div>
<div class="card-body display-6">

प्राधानिकरहस्यम् <br>
<br>
अस्य श्रीसप्तशतीरहस्पत्रयस्य ब्रह्मविष्णुरुद्रा ऋषयः ,<br>
महाकालीमहालक्ष्मीमहासरस्वत्यो देवताः , अनुष्टुप् छन्दः ,<br>
नवदुर्गामहालक्ष्मीर्बीजं , श्रीं शक्तिः ,<br>
ममाभीष्टफलसिद्धये जपे विनियोगः ॥<br>
<br>
राजोवाच ॥<br>
<br>
भगवन्नवतारा मे चण्डिकायास्त्वयोदिताः ।<br>
एतेषां प्रकृतिं ब्रह्मन् प्रधानं वक्तुमर्हसि ॥ १॥<br>
<br>
आराध्यं यन्मया देव्याः स्वरूपं येन वै द्विज ।<br>
विधिना ब्रूहि सकलं यथावत्प्रणतस्य मे ॥ २॥<br>
<br>
ऋषिरुवाच ॥<br>
<br>
इदं रहस्यं परममनाख्येयं प्रचक्षते ।<br>
भक्तोऽसीति न मे किञ्चित्तवावाच्यं नराधिप ॥ ३॥<br>
<br>
सर्वस्याद्या महालक्ष्मीस्त्रिगुणा परमेश्वरी ।<br>
लक्ष्यालक्ष्यस्वरूपा सा व्याप्य कृत्स्नं व्यवस्थिता ॥ ४॥<br>
<br>
मातुलिङ्गं गदां खेटं पानपात्रं च बिभ्रती ।<br>
नागं लिङ्गं च योनिं च बिभ्रती नृप मूर्धनि ॥ ५॥<br>
<br>
तप्तकाञ्चनवर्णाभा तप्तकाञ्चनभूषणा ।<br>
शून्यं तदखिलं स्वेन पूरयामास तेजसा ॥ ६॥<br>
<br>
शून्यं तदखिलं लोकं विलोक्य परमेश्वरी ।<br>
बभार परमं रूपं तमसा केवलेन हि ॥ ७॥<br>
<br>
सा भिन्नाञ्जनसङ्काशा दंष्ट्राङ्कितवरानना ।<br>
विशाललोचना नारी बभूव तनुमध्यमा ॥ ८॥<br>
<br>
खड्गपात्रशिरःखेटैरलङ्कृतचतुर्भुजा ॥<br>
कबन्धहारं शिरसा बिभ्राणाहिशिरःस्रजम् ॥ ९॥<br>
<br>
सा प्रोवाच महालक्ष्मीं तामसी प्रमदोत्तमा ।<br>
नाम कर्म च मे मातर्देहि तुभ्यं नमो नमः ॥ १०॥<br>
<br>
तां प्रोवाच महालक्ष्मीस्तामसीं प्रमदोत्तमाम् ।<br>
ददामि तव नामानि यानि कर्माणि तानि ते ॥ १०॥<br>
<br>
महामाया महाकाली महामारी क्षुधा तृषा ।<br>
निद्रा तृष्णा चैकवीरा कालरात्रिर्दुरत्यया ॥ ११॥<br>
<br>
इमानि तव नामानि प्रतिपाद्यानि कर्मभिः ।<br>
एभिः कर्माणि ते ज्ञात्वा योऽधीते सोऽश्नुते सुखम् ॥ १२॥<br>
<br>
तामित्युक्त्वा महालक्ष्मीः स्वरूपमपरं नृप ।<br>
सत्त्वाख्येनातिशुद्धेन गुणेनेदुप्रभ्रं दधौ ॥ १३॥<br>
<br>
अक्षमालाङ्कुशधरा वीणापुस्तकधारिणी ।<br>
सा बभूव वरा नारी नामान्यस्यै च सा ददौ ॥ १४॥<br>
<br>
महाविद्या महावाणी भारती वाक् सरस्वती ।<br>
आर्या ब्राह्मी कामधेनुर्वेदगर्भा च धीश्वरी ॥ १५॥<br>
<br>
अथोवाच महालक्ष्मीर्महाकालीं सरस्वतीम् ॥<br>
युवां जनयतां देव्यौ मिथुने स्वानुरूपतः ॥ १६॥<br>
<br>
इत्युक्त्वा ते महालक्ष्मीः ससर्ज मिथुनं स्वयम् ।<br>
हिरण्यगर्भौ रुचिरौ स्त्रीपुंसौ कमलासनौ ॥ १७॥<br>
<br>
ब्रह्मन्विधे विरञ्चेति धातरित्याह तं नरम् ॥<br>
श्रीः पद्मे कमले लक्ष्मीत्याह माता च ताम् स्त्रियं ॥ १८॥<br>
<br>
महाकाली भारती च मिथुने सृजतः सह ।<br>
एतयोरपि रूपाणि नामानि च वदामि ते ॥ १९॥<br>
<br>
नीलकण्ठं रक्तबाहु श्वेताङ्गं चंद्रशेखरम् ।<br>
जनयामास पुरुषं महाकाली सितां स्त्रियम् ॥ २०॥<br>
<br>
स रुद्रः शङ्करः स्थाणुः कपर्दी च त्रिलोचनः ।<br>
त्रयीविद्याकामधेनुः सा स्त्री भाषाक्षरास्वरा ॥ २१॥<br>
<br>
सरस्वती स्त्रियं गौरीं कृष्णं च पुरुषं नृप ।<br>
जनयामास नामानि तयोरपि वदामि ते ॥ २२॥<br>
<br>
विष्णुः कृष्णो हृषीकेशो वासुदेवो जनार्दनः ।<br>
उमा गौरी सती चण्डी सुन्दरी सुभगा शिवा ॥ २३॥<br>
<br>
एवं युवतयः सद्यः पुरुषत्वं प्रपेदिरे ।<br>
चक्षुष्मन्तो नु पश्यन्ति नेतरे तद्विदो जनाः ॥ २४॥<br>
<br>
ब्रह्मणे प्रददौ पत्नीं महालक्ष्मीर्नृप त्रयीम् ।<br>
रुद्राय गौरीं वरदां वासुदेवाय च श्रियम् ॥ २५॥<br>
<br>
स्वरया सह सम्भूय विरञ्चोऽण्डमजीजनत् ।<br>
बिभेद भगवान् रुद्रस्तद्गौर्या सह वीर्यवान् ॥ २६॥<br>
<br>
अण्डमध्ये प्रधानादि कार्यजातमभून्नृप ।<br>
महाभूतात्मकं सर्वं जगत्स्थावरजङ्गमम् ॥ २७॥<br>
<br>
पुपोष पालयामास तल्लक्ष्म्या सह केशवः ।<br>
संजहार जगत्सर्वं सह गौर्या महेश्वरः  ॥ २८॥<br>
<br>
महालक्ष्मीर्महाराज सर्वसत्त्वमयीश्वरी ।<br>
निराकारा च साकारा सैव नानाभिधानभृत् ॥ २९॥<br>
<br>
नामातरैर्निरूप्यैषा नाम्ना नान्येन केनचित् ॥ २९॥<br>
<br>
इति श्रीमार्कण्डेयपुराणे सावर्णिके मन्वन्तरे देवीमाहात्म्ये<br>
प्राधानिकरहस्यं सम्पूर्णम् ॥ <br>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
