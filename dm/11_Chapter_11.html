<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
	
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<link href="https://fonts.googleapis.com/css2?family=Montserrat&display=swap" rel="stylesheet">
<style> body {   font-family: 'Montserrat', sans-serif; } </style>
</head>
<body>

<hr>
<div class="mx-4">
<div class="card" >
<h1 class="card-header display-5">11 Chapter - 11</h1>
<div class="small m-4">
story
</div>
<div class="card-body display-6">

॥ एकादशोऽध्यायः ॥<br>
ध्यानं<br>
ॐ बालरविद्युतिं इन्दुकिरीटां तुङ्गकुचां नयनत्रययुक्ताम् ।<br>
स्मेरमुखीं वरदाङ्कुशपाशाभीतिकरां प्रभजे भुवनेशीम् ॥<br>
<br>
ॐ ऋषिरुवाच ॥ १॥<br>
देव्या हते तत्र महासुरेन्द्रे<br>
        सेन्द्राः सुरा वह्निपुरोगमास्ताम् ।<br>
कात्यायनीं तुष्टुवुरिष्टलाभाद्<br>
        विकाशिवक्त्राब्जविकाशिताशाः ॥ २॥<br>
<br>
देवि प्रपन्नार्तिहरे प्रसीद<br>
        प्रसीद मातर्जगतोऽखिलस्य ।<br>
प्रसीद विश्वेश्वरि पाहि विश्वं<br>
        त्वमीश्वरी देवि चराचरस्य ॥ ३॥<br>
<br>
आधारभूता जगतस्त्वमेका<br>
        महीस्वरूपेण यतः स्थितासि ।<br>
अपां स्वरूपस्थितया त्वयैत-<br>
        दाप्यायते कृत्स्नमलङ्घ्यवीर्ये ॥ ४॥<br>
<br>
त्वं वैष्णवीशक्तिरनन्तवीर्या<br>
        विश्वस्य बीजं परमासि माया ।<br>
सम्मोहितं देवि समस्तमेतत्<br>
        त्वं वै प्रसन्ना भुवि मुक्तिहेतुः ॥ ५॥<br>
<br>
विद्याः समस्तास्तव देवि भेदाः<br>
        स्त्रियः समस्ताः सकला जगत्सु ।<br>
त्वयैकया पूरितमम्बयैतत्<br>
        का ते स्तुतिः स्तव्यपरापरोक्तिः ॥ ६॥<br>
<br>
सर्वभूता यदा देवी भुक्तिमुक्तिप्रदायिनी ।<br>
त्वं स्तुता स्तुतये का वा भवन्तु परमोक्तयः ॥ ७॥<br>
<br>
सर्वस्य बुद्धिरूपेण जनस्य हृदि संस्थिते ।<br>
स्वर्गापवर्गदे देवि नारायणि नमोऽस्तु ते ॥ ८॥<br>
<br>
कलाकाष्ठादिरूपेण परिणामप्रदायिनि ।<br>
विश्वस्योपरतौ शक्ते नारायणि नमोऽस्तु ते ॥ ९॥<br>
<br>
सर्वमङ्गलमाङ्गल्ये शिवे सर्वार्थसाधिके ।<br>
शरण्ये त्र्यम्बके गौरि नारायणि नमोऽस्तु ते ॥ १०॥<br>
<br>
सृष्टिस्थितिविनाशानां शक्तिभूते सनातनि ।<br>
गुणाश्रये गुणमये नारायणि नमोऽस्तु ते ॥ ११॥<br>
<br>
शरणागतदीनार्तपरित्राणपरायणे ।<br>
सर्वस्यार्तिहरे देवि नारायणि नमोऽस्तु ते ॥ १२॥<br>
<br>
हंसयुक्तविमानस्थे ब्रह्माणीरूपधारिणि ।<br>
कौशाम्भःक्षरिके देवि नारायणि नमोऽस्तु ते ॥ १३॥<br>
<br>
त्रिशूलचन्द्राहिधरे महावृषभवाहिनि ।<br>
माहेश्वरीस्वरूपेण नारायणि नमोऽस्तुते ॥ १४॥<br>
<br>
मयूरकुक्कुटवृते महाशक्तिधरेऽनघे ।<br>
कौमारीरूपसंस्थाने नारायणि नमोऽस्तु ते ॥ १५॥<br>
<br>
शङ्खचक्रगदाशार्ङ्गगृहीतपरमायुधे ।<br>
प्रसीद वैष्णवीरूपे नारायणि नमोऽस्तु ते ॥ १६॥<br>
<br>
गृहीतोग्रमहाचक्रे दंष्ट्रोद्धृतवसुन्धरे ।<br>
वराहरूपिणि शिवे नारायणि नमोऽस्तु ते ॥ १७॥<br>
<br>
नृसिंहरूपेणोग्रेण हन्तुं दैत्यान् कृतोद्यमे ।<br>
त्रैलोक्यत्राणसहिते नारायणि नमोऽस्तु ते ॥ १८॥<br>
<br>
किरीटिनि महावज्रे सहस्रनयनोज्ज्वले ।<br>
वृत्रप्राणहरे चैन्द्रि नारायणि नमोऽस्तु ते ॥ १९॥<br>
<br>
शिवदूतीस्वरूपेण हतदैत्यमहाबले ।<br>
घोररूपे महारावे नारायणि नमोऽस्तु ते ॥ २०॥<br>
<br>
दंष्ट्राकरालवदने शिरोमालाविभूषणे ।<br>
चामुण्डे मुण्डमथने नारायणि नमोऽस्तु ते ॥ २१॥<br>
<br>
लक्ष्मि लज्जे महाविद्ये श्रद्धे पुष्टि स्वधे ध्रुवे ।<br>
महारात्रि महाऽविद्ये नारायणि नमोऽस्तु ते ॥ २२॥<br>
<br>
मेधे सरस्वति वरे भूति बाभ्रवि तामसि ।<br>
नियते त्वं प्रसीदेशे नारायणि नमोऽस्तुते ॥ २३॥<br>
<br>
सर्वस्वरूपे सर्वेशे सर्वशक्तिसमन्विते ।<br>
भयेभ्यस्त्राहि नो देवि दुर्गे देवि नमोऽस्तु ते ॥ २४॥<br>
<br>
एतत्ते वदनं सौम्यं लोचनत्रयभूषितम् ।<br>
पातु नः सर्वभूतेभ्यः कात्यायनि नमोऽस्तु ते ॥ २५॥<br>
<br>
ज्वालाकरालमत्युग्रमशेषासुरसूदनम् ।<br>
त्रिशूलं पातु नो भीतेर्भद्रकालि नमोऽस्तु ते ॥ २६॥<br>
<br>
हिनस्ति दैत्यतेजांसि स्वनेनापूर्य या जगत् ।<br>
सा घण्टा पातु नो देवि पापेभ्यो नः सुतानिव ॥ २७॥<br>
<br>
असुरासृग्वसापङ्कचर्चितस्ते करोज्ज्वलः ।<br>
शुभाय खड्गो भवतु चण्डिके त्वां नता वयम् ॥ २८॥<br>
<br>
रोगानशेषानपहंसि तुष्टा<br>
        रुष्टा तु कामान् सकलानभीष्टान् ।<br>
त्वामाश्रितानां न विपन्नराणां<br>
        त्वामाश्रिता ह्याश्रयतां प्रयान्ति ॥ २९॥<br>
<br>
एतत्कृतं यत्कदनं त्वयाद्य<br>
        धर्मद्विषां देवि महासुराणाम् ।<br>
रूपैरनेकैर्बहुधात्ममूर्तिं<br>
        कृत्वाम्बिके तत्प्रकरोति कान्या ॥ ३०॥<br>
<br>
विद्यासु शास्त्रेषु विवेकदीपे-<br>
        ष्वाद्येषु वाक्येषु च का त्वदन्या ।<br>
ममत्वगर्तेऽतिमहान्धकारे<br>
        विभ्रामयत्येतदतीव विश्वम् ॥ ३१॥<br>
<br>
रक्षांसि यत्रोग्रविषाश्च नागा<br>
        यत्रारयो दस्युबलानि यत्र ।<br>
दावानलो यत्र तथाब्धिमध्ये<br>
        तत्र स्थिता त्वं परिपासि विश्वम् ॥ ३२॥<br>
<br>
विश्वेश्वरि त्वं परिपासि विश्वं<br>
        विश्वात्मिका धारयसीह विश्वम् ।<br>
विश्वेशवन्द्या भवती भवन्ति<br>
        विश्वाश्रया ये त्वयि भक्तिनम्राः ॥ ३३॥<br>
<br>
देवि प्रसीद परिपालय नोऽरिभीते-<br>
        र्नित्यं यथासुरवधादधुनैव सद्यः ।<br>
पापानि सर्वजगतां प्रशमं नयाशु<br>
        उत्पातपाकजनितांश्च महोपसर्गान् ॥ ३४॥<br>
<br>
प्रणतानां प्रसीद त्वं देवि विश्वार्तिहारिणि ।<br>
त्रैलोक्यवासिनामीड्ये लोकानां वरदा भव ॥ ३५॥<br>
<br>
देव्युवाच ॥ ३६॥<br>
<br>
वरदाहं सुरगणा वरं यन्मनसेच्छथ ।<br>
तं वृणुध्वं प्रयच्छामि जगतामुपकारकम् ॥ ३७॥<br>
<br>
देवा ऊचुः ॥ ३८॥<br>
<br>
सर्वाबाधाप्रशमनं त्रैलोक्यस्याखिलेश्वरि ।<br>
एवमेव त्वया कार्यमस्मद्वैरिविनाशनम् ॥ ३९॥<br>
<br>
देव्युवाच ॥ ४०॥<br>
<br>
वैवस्वतेऽन्तरे प्राप्ते अष्टाविंशतिमे युगे ।<br>
शुम्भो निशुम्भश्चैवान्यावुत्पत्स्येते महासुरौ ॥ ४१॥<br>
<br>
नन्दगोपगृहे जाता यशोदागर्भसम्भवा ।<br>
ततस्तौ नाशयिष्यामि विन्ध्याचलनिवासिनी ॥ ४२॥<br>
<br>
पुनरप्यतिरौद्रेण रूपेण पृथिवीतले ।<br>
अवतीर्य हनिष्यामि वैप्रचित्तांश्च दानवान् ॥ ४३॥<br>
<br>
भक्षयन्त्याश्च तानुग्रान् वैप्रचित्तान् महासुरान् ।<br>
रक्ता दन्ता भविष्यन्ति दाडिमीकुसुमोपमाः ॥ ४४॥<br>
<br>
ततो मां देवताः स्वर्गे मर्त्यलोके च मानवाः ।<br>
स्तुवन्तो व्याहरिष्यन्ति सततं रक्तदन्तिकाम् ॥ ४५॥<br>
<br>
भूयश्च शतवार्षिक्यामनावृष्ट्यामनम्भसि ।<br>
मुनिभिः संस्मृता भूमौ सम्भविष्याम्ययोनिजा ॥ ४६॥<br>
<br>
ततः शतेन नेत्राणां निरीक्षिष्याम्यहं मुनीन् ।<br>
कीर्तयिष्यन्ति मनुजाः शताक्षीमिति मां ततः ॥ ४७॥<br>
<br>
ततोऽहमखिलं लोकमात्मदेहसमुद्भवैः ।<br>
भरिष्यामि सुराः शाकैरावृष्टेः प्राणधारकैः ॥ ४८॥<br>
<br>
शाकम्भरीति विख्यातिं तदा यास्याम्यहं भुवि ।<br>
तत्रैव च वधिष्यामि दुर्गमाख्यं महासुरम् ॥ ४९॥<br>
<br>
दुर्गादेवीति विख्यातं तन्मे नाम भविष्यति ।<br>
पुनश्चाहं यदा भीमं रूपं कृत्वा हिमाचले ॥ ५०॥<br>
<br>
रक्षांसि भक्षयिष्यामि मुनीनां त्राणकारणात् ।<br>
तदा मां मुनयः सर्वे स्तोष्यन्त्यानम्रमूर्तयः ॥ ५१॥<br>
<br>
भीमादेवीति विख्यातं तन्मे नाम भविष्यति ।<br>
यदारुणाख्यस्त्रैलोक्ये महाबाधां करिष्यति ॥ ५२॥<br>
<br>
तदाहं भ्रामरं रूपं कृत्वासङ्ख्येयषट्पदम् ।<br>
त्रैलोक्यस्य हितार्थाय वधिष्यामि महासुरम् ॥ ५३॥<br>
<br>
भ्रामरीति च मां लोकास्तदा स्तोष्यन्ति सर्वतः ।<br>
इत्थं यदा यदा बाधा दानवोत्था भविष्यति ॥ ५४॥<br>
<br>
तदा तदावतीर्याहं करिष्याम्यरिसङ्क्षयम् ॥ ५५॥<br>
<br>
॥ इति श्रीमार्कण्डेयपुराणे सावर्णिके मन्वन्तरे देवीमाहात्म्ये<br>
नारायणीस्तुतिर्नामैकादशोऽध्यायः ॥ ११॥<br>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
