<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
	
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<link href="https://fonts.googleapis.com/css2?family=Montserrat&display=swap" rel="stylesheet">
<style> body {   font-family: 'Montserrat', sans-serif; } </style>
</head>
<body>

<hr>
<div class="mx-4">
<div class="card" >
<h1 class="card-header display-5">Vaikrutikam Rahasyam</h1>
<div class="small m-4">
story
</div>
<div class="card-body display-6">

वैकृतिकं रहस्यम् <br>
<br>
ऋषिरुवाच ।<br>
त्रिगुणा तामसी देवी सात्त्विकी या त्रिधोदिता ।<br>
सा शर्वा चण्डिका दुर्गा भद्रा भगवतीर्यते ॥ १॥<br>
<br>
योगनिद्रा हरेरुक्ता महाकाली तमोगुणा ।<br>
मधुकैटभनाशार्थं यां तुष्टावाम्बुजासनः ॥ २॥<br>
<br>
दशवक्त्रा दशभुजा दशपादाञ्जनप्रभा ।<br>
विशालया राजमाना त्रिंशल्लोचनमालया ॥ ३॥<br>
<br>
स्फुरद्दशनदंष्ट्रा सा भीमरूपापि भूमिप ।<br>
रूपसौभाग्यकान्तीनां सा प्रतिष्ठां महाश्रियः ॥ ४॥<br>
<br>
खड्गबाणगदाशूलशङ्खचक्रभुशुडिभृत् ।<br>
परिघं कार्मुकं शीर्षं निश्चोतद्रुधिरं दधौ ॥ ५॥<br>
<br>
एषा सा वैष्णवी माया महाकाली दुरत्यया ।<br>
आराधिता वशीकुर्यात्पूजाकर्तुश्चराचरम् ॥ ६॥<br>
<br>
सर्वदेवशरीरेभ्यो याऽऽविर्भूताऽमितप्रभा ।<br>
त्रिगुणा सा महालक्ष्मीः साक्षान्महिषमर्दिनी ॥ ७॥<br>
<br>
श्वेतानना नीलभुजा सुश्वेतस्तनमण्डला ।<br>
रक्तमध्या रक्तपादा रक्तजङ्घोरुरुन्मदा ॥ ८॥<br>
<br>
सुचित्रजघना चित्रमाल्याम्बरविभूषणा ।<br>
चित्रानुलेपना कान्तिरूपसौभाग्यशालिनी ॥ ९॥<br>
<br>
अष्टादशभुजा पूज्या सा सहस्रभुजा सती ।<br>
आयुधान्यत्र वक्ष्यन्ते दक्षिणाधःकरक्रमात् ॥ १०॥<br>
<br>
अक्षमाला च कमलं बाणोऽसिः कुलिशं गदा ।<br>
चक्रं त्रिशूलं परशुः शङ्खो घण्टा च पाशकः ॥ ११॥<br>
<br>
शक्तिर्दण्डश्चर्म चापं पानपात्रं कमण्डलुः ।<br>
अलङ्कृतभुजामेभिरायुधैः कमलासनाम् ॥ १२॥<br>
<br>
सर्वदेवमयीमीशां महालक्ष्मीमिमां नृप ।<br>
पूजयेत्सर्वलोकानां स देवानां प्रभुर्भवेत् ॥ १३॥<br>
<br>
गौरीदेहात्समुद्भूता या सत्त्वैकगुणाश्रया ।<br>
साक्षात्सरस्वती प्रोक्ता शुम्भासुरनिबर्हिणी ॥ १४॥<br>
<br>
दधौ चाष्टभुजा बाणमुसले शूलचक्रभृत् ।<br>
शङ्खं घण्टां लाङ्गलं च कार्मुकं वसुधाधिप ॥ १५॥<br>
<br>
एषा सम्पूजिता भक्त्या सर्वज्ञत्वं प्रयच्छति ।<br>
निशुम्भमथिनी देवी शुम्भासुरनिबर्हिणी ॥ १६॥<br>
<br>
इत्युक्तानि स्वरूपाणि मूर्तीनां तव पार्थिव ।<br>
उपासनं जगन्मातुः पृथगासां निशामय ॥ १७॥<br>
<br>
महालक्ष्मीर्यदा पूज्या महाकाली सरस्वती ।<br>
दक्षिणोत्तरयोः पूज्ये पृष्ठतो मिथुनत्रयम् ॥ १८॥<br>
<br>
विरञ्चिः स्वरया मध्ये रुद्रो गौर्या च दक्षिणे ।<br>
वामे लक्ष्म्या हृषीकेशः पुरतो देवतात्रयम् ॥ १९॥<br>
<br>
अष्टादशभुजा मध्ये वामे चास्या दशानना ।<br>
दक्षिणेऽष्टभुजा लक्ष्मीर्महतीति समर्चयेत् ॥ २०॥<br>
<br>
अष्टादशभुजा चैषा यदा पूज्या नराधिप ।<br>
दशानना चाष्टभुजा दक्षिणोत्तरयोस्तदा ॥ २१॥<br>
<br>
कालमृत्यू च सम्पूज्यौ सर्वारिष्टप्रशान्तये ।<br>
यदा चाष्टभुजा पूज्या शुम्भासुरनिबर्हिणी ॥ २२॥<br>
<br>
नवास्याः शक्तयः पूज्यास्तदा रुद्रविनायकौ ।<br>
नमो देव्या इति स्तोत्रैर्महालक्ष्मीं समर्चयेत् ॥ २३॥<br>
<br>
अवतारत्रयार्चायां स्तोत्रमन्त्रास्तदाश्रयाः ।<br>
अष्टादशभुजा चैषा पूज्या महिषमर्दिनी ॥ २४॥<br>
<br>
महालक्ष्मीर्महाकाली सैव प्रोक्ता सरस्वती ।<br>
ईश्वरी पुण्यपापानां सर्वलोकमहेश्वरी ॥ २५॥<br>
<br>
महिषान्तकरी येन पूजिता स जगत्प्रभुः ।<br>
पूजयेज्जगतां धात्रीं चण्डिकां भक्तवत्सलाम् ॥ २६॥<br>
<br>
अर्घ्यादिभिरलङ्कारैर्गन्धपुष्पैस्तथाक्षतैः ।<br>
धूपैर्दीपैश्च नैवेद्यैर्नानाभक्ष्यसमन्वितैः ॥ २७॥<br>
<br>
रुधिराक्तेन बलिना मांसेन सुरया नृप ।<br>
प्रणामाचमनीयेन चन्दनेन सुगन्धिना ॥ २८॥<br>
<br>
सकर्पूरैश्च ताम्बूलैर्भक्तिभावसमन्वितैः ।<br>
वामभागेऽग्रतो देव्याश्छिन्नशीर्षं महासुरम् ॥ २९॥<br>
<br>
पूजयेन्महिषं येन प्राप्तं सायुज्यमीशया ।<br>
दक्षिणे पुरतः सिंहं समग्रं धर्ममीश्वरम् ॥ ३०॥<br>
<br>
वाहनं पूजयेद्देव्या धृतं येन चराचरम् ।<br>
कुर्याच्च स्तवनं धीमांस्तस्या एकाग्र मानसः ॥ ३१॥<br>
<br>
ततः कृताञ्जलिर्भूत्वा स्तुवीत चरितैरिमैः ।<br>
एकेन वा मध्यमेन नैकेनेतरयोरिह ॥ ३२॥<br>
<br>
चरितार्धं तु न जपेज्जपञ्छिद्रमवाप्नुयात् <br>
प्रदक्षिणानमस्कारान्कृत्वा मूर्घ्नि कृताञ्जलिः ॥ ३३॥<br>
<br>
क्षमापयेज्जगद्धात्रीं मुहुर्मुहुरतद्रितः ।<br>
प्रतिश्लोकं च जुहुयात्पायसं तिलसर्पिषा ॥ ३४॥<br>
<br>
जुहुयात्स्तोत्रमन्त्रैर्वा चण्डिकायै शुभं हविः ।<br>
भूयो नामपदैर्देवीं पूजयेत्सुसमाहितः ॥ ३५॥<br>
<br>
प्रयतः प्राञ्जलिः प्रह्वः प्राणानारोप्य चात्मनि ।<br>
सुचिरं भावयेदीशां चण्डिकां तन्मयो भवेत् ॥ ३६॥<br>
<br>
एवं यः पूजयेद्भक्त्या प्रत्यहं परमेश्वरीम् ।<br>
भुक्त्वा भोगान् यथाकामं देवीसायुज्यमाप्नुयात् ॥ ३७॥<br>
<br>
यो न पूजयते नित्यं चण्डिकां भक्तवत्सलाम् ।<br>
भस्मीकृत्यास्य पुण्यानि निर्दहेत्परमेश्वरी ॥ ३८॥<br>
<br>
तस्मात्पूजय भूपाल सर्वलोकमहेश्वरीम् ।<br>
यथोक्तेन विधानेन चण्डिकां सुखमाप्स्यसि ॥ ३९॥<br>
<br>
इति श्रीमार्कण्डेयपुराणे सूर्यसावर्णिके मन्वन्तरे देवीमाहात्म्ये<br>
वैकृतिकं रहस्यं सम्पूर्णम् ॥ 
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
