<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
	
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<link href="https://fonts.googleapis.com/css2?family=Montserrat&display=swap" rel="stylesheet">
<style> body {   font-family: 'Montserrat', sans-serif; } </style>
</head>
<body>

<hr>
<div class="mx-4">
<div class="card" >
<h1 class="card-header display-5">10 Chapter - 10</h1>
<div class="small m-4">
story
</div>
<div class="card-body display-6">

॥ दशमोऽध्यायः ॥<br>
ध्यानं<br>
ॐ उत्तप्तहेमरुचिरां रविचन्द्रवह्नि-<br>
नेत्रां धनुश्शरयुताङ्कुशपाशशूलम्  ।<br>
रम्यैर्भुजैश्च दधतीं शिवशक्तिरूपां<br>
कामेश्वरीं हृदि भजामि धृतेन्दुलेखाम्  ॥<br>
<br>
ॐ ऋषिरुवाच ॥ १॥<br>
<br>
निशुम्भं निहतं दृष्ट्वा भ्रातरं प्राणसम्मितम् ।<br>
हन्यमानं बलं चैव शुम्भः क्रुद्धोऽब्रवीद्वचः ॥ २॥<br>
<br>
बलावलेपाद्दुष्टे त्वं मा दुर्गे गर्वमावह ।<br>
अन्यासां बलमाश्रित्य युद्ध्यसे चातिमानिनी ॥ ३॥<br>
<br>
देव्युवाच ॥ ४॥<br>
<br>
एकैवाहं जगत्यत्र द्वितीया का ममापरा ।<br>
पश्यैता दुष्ट मय्येव विशन्त्यो मद्विभूतयः ॥ ५॥<br>
<br>
ततः समस्तास्ता देव्यो ब्रह्माणीप्रमुखा लयम् ।<br>
तस्या देव्यास्तनौ जग्मुरेकैवासीत्तदाम्बिका ॥ ६॥<br>
<br>
देव्युवाच ॥ ७॥<br>
<br>
अहं विभूत्या बहुभिरिह रूपैर्यदास्थिता ।<br>
तत्संहृतं मयैकैव तिष्ठाम्याजौ स्थिरो भव ॥ ८॥<br>
<br>
ऋषिरुवाच ॥ ९॥<br>
<br>
ततः प्रववृते युद्धं देव्याः शुम्भस्य चोभयोः ।<br>
पश्यतां सर्वदेवानामसुराणां च दारुणम् ॥ १०॥<br>
<br>
शरवर्षैः शितैः शस्त्रैस्तथा चास्त्रैः सुदारुणैः ।<br>
तयोर्युद्धमभूद्भूयः सर्वलोकभयङ्करम् ॥ ११॥<br>
<br>
दिव्यान्यस्त्राणि शतशो मुमुचे यान्यथाम्बिका ।<br>
बभञ्ज तानि दैत्येन्द्रस्तत्प्रतीघातकर्तृभिः ॥ १२॥<br>
<br>
मुक्तानि तेन चास्त्राणि दिव्यानि परमेश्वरी ।<br>
बभञ्ज लीलयैवोग्रहुङ्कारोच्चारणादिभिः ॥ १३॥<br>
<br>
ततः शरशतैर्देवीमाच्छादयत सोऽसुरः ।<br>
सापि तत्कुपिता देवी धनुश्चिच्छेद चेषुभिः ॥ १४॥<br>
<br>
छिन्ने धनुषि दैत्येन्द्रस्तथा शक्तिमथाददे ।<br>
चिच्छेद देवी चक्रेण तामप्यस्य करे स्थिताम् ॥ १५॥<br>
<br>
ततः खड्गमुपादाय शतचन्द्रं च भानुमत् ।<br>
अभ्यधावत्तदा देवीं दैत्यानामधिपेश्वरः ॥ १६॥<br>
<br>
तस्यापतत एवाशु खड्गं चिच्छेद चण्डिका ।<br>
धनुर्मुक्तैः शितैर्बाणैश्चर्म चार्ककरामलम् ।<br>
अश्वांश्च पातयामास रथं सारथिना सह ॥ १७॥<br>
<br>
हताश्वः स तदा दैत्यश्छिन्नधन्वा विसारथिः ।<br>
जग्राह मुद्गरं घोरमम्बिकानिधनोद्यतः ॥ १८॥<br>
<br>
चिच्छेदापततस्तस्य मुद्गरं निशितैः शरैः ।<br>
तथापि सोऽभ्यधावत्तां मुष्टिमुद्यम्य वेगवान् ॥ १९॥<br>
<br>
स मुष्टिं पातयामास हृदये दैत्यपुङ्गवः ।<br>
देव्यास्तं चापि सा देवी तलेनोरस्यताडयत् ॥ २०॥<br>
<br>
तलप्रहाराभिहतो निपपात महीतले ।<br>
स दैत्यराजः सहसा पुनरेव तथोत्थितः ॥ २१॥<br>
<br>
उत्पत्य च प्रगृह्योच्चैर्देवीं गगनमास्थितः ।<br>
तत्रापि सा निराधारा युयुधे तेन चण्डिका ॥ २२॥<br>
<br>
नियुद्धं खे तदा दैत्यश्चण्डिका च परस्परम् ।<br>
चक्रतुः प्रथमं सिद्धमुनिविस्मयकारकम् ॥ २३॥<br>
<br>
ततो नियुद्धं सुचिरं कृत्वा तेनाम्बिका सह ।<br>
उत्पाट्य भ्रामयामास चिक्षेप धरणीतले ॥ २४॥<br>
<br>
स क्षिप्तो धरणीं प्राप्य मुष्टिमुद्यम्य वेगितः ।<br>
अभ्यधावत दुष्टात्मा चण्डिकानिधनेच्छया ॥ २५॥<br>
<br>
तमायान्तं ततो देवी सर्वदैत्यजनेश्वरम् ।<br>
जगत्यां पातयामास भित्त्वा शूलेन वक्षसि ॥ २६॥<br>
<br>
स गतासुः पपातोर्व्यां देवी शूलाग्रविक्षतः ।<br>
चालयन् सकलां पृथ्वीं साब्धिद्वीपां सपर्वताम् ॥ २७॥<br>
<br>
ततः प्रसन्नमखिलं हते तस्मिन् दुरात्मनि ।<br>
जगत्स्वास्थ्यमतीवाप निर्मलं चाभवन्नभः ॥ २८॥<br>
<br>
उत्पातमेघाः सोल्का ये प्रागासंस्ते शमं ययुः ।<br>
सरितो मार्गवाहिन्यस्तथासंस्तत्र पातिते ॥ २९॥<br>
<br>
ततो देवगणाः सर्वे हर्षनिर्भरमानसाः ।<br>
बभूवुर्निहते तस्मिन् गन्धर्वा ललितं जगुः ॥ ३०॥<br>
<br>
अवादयंस्तथैवान्ये ननृतुश्चाप्सरोगणाः ।<br>
ववुः पुण्यास्तथा वाताः सुप्रभोऽभूद्दिवाकरः ॥ ३१॥<br>
<br>
जज्वलुश्चाग्नयः शान्ताः शान्ता दिग्जनितस्वनाः ॥ ३२॥<br>
<br>
॥ इति श्रीमार्कण्डेयपुराणे सावर्णिके मन्वन्तरे<br>
देवीमाहात्म्ये शुम्भवधो नाम दशमोऽध्यायः ॥ १०॥<br>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
