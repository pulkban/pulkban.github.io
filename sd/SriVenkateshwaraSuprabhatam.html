<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif
}
</style>
</head>
<body >

<mark>
-------------------------<br>
<h1 class="display-5">
Sri Venkateshwara Suprabhatam<br><br>
</h1>

Sri Venkateshwara Suprabhatam - <BR />
श्री वेङ्कटेश्वर सुप्रभातम्<BR />
<BR /><BR />
<p>कौसल्या सुप्रजा राम पूर्वा सन्ध्या प्रवर्तते ।<br />
उत्तिष्ठ नरशार्दूल कर्तव्यं दैवमाह्निकम् ॥ १ ॥</p>
<p>उत्तिष्ठोत्तिष्ठ गोविन्द उत्तिष्ठ गरुडध्वज ।<br />
उत्तिष्ठ कमलाकान्त त्रैलोक्यं मङ्गलं कुरु ॥ २ ॥</p>
<p>मातस्समस्तजगतां मधुकैटभारेः<br />
वक्षोविहारिणि मनोहरदिव्यमूर्ते । [रूपे]<br />
श्रीस्वामिनि श्रितजनप्रियदानशीले<br />
श्रीवेङ्कटेशदयिते तव सुप्रभातम् ॥ ३ ॥</p>
<p>तव सुप्रभातमरविन्दलोचने<br />
भवतु प्रसन्नमुखचन्द्रमण्डले ।<br />
विधिशङ्करेन्द्रवनिताभिरर्चिते<br />
वृषशैलनाथदयिते दयानिधे ॥ ४ ॥</p>
<p>अत्र्यादिसप्तऋषयस्समुपास्य सन्ध्यां<br />
आकाशसिन्धुकमलानि मनोहराणि ।<br />
आदाय पादयुगमर्चयितुं प्रपन्नाः<br />
शेषाद्रिशेखर विभो तव सुप्रभातम् ॥ ५ ॥</p>
<p>पञ्चाननाब्जभवषण्मुखवासवाद्याः<br />
त्रैविक्रमादिचरितं विबुधाः स्तुवन्ति ।<br />
भाषापतिः पठति वासरशुद्धिमारात्<br />
शेषाद्रिशेखर विभो तव सुप्रभातम् ॥ ६ ॥</p>
<p>ईषत्प्रफुल्लसरसीरुहनारिकेल-<br />
पूगद्रुमादिसुमनोहरपालिकानाम् ।<br />
आवाति मन्दमनिलस्सह दिव्यगन्धैः<br />
शेषाद्रिशेखर विभो तव सुप्रभातम् ॥ ७ ॥</p>
<p>उन्मील्य नेत्रयुगमुत्तमपञ्जरस्थाः<br />
पात्रावशिष्टकदलीफलपायसानि ।<br />
भुक्त्वा सलीलमथ केलिशुकाः पठन्ति<br />
शेषाद्रिशेखर विभो तव सुप्रभातम् ॥ ८ ॥</p>
<p>तन्त्रीप्रकर्षमधुरस्वनया विपञ्च्या<br />
गायत्यनन्तचरितं तव नारदोऽपि ।<br />
भाषासमग्रमसकृत्करचाररम्यं<br />
शेषाद्रिशेखर विभो तव सुप्रभातम् ॥ ९ ॥</p>
<p>भृङ्गावली च मकरन्दरसानुविद्ध-<br />
झङ्कारगीतनिनदैस्सह सेवनाय ।<br />
निर्यात्युपान्तसरसीकमलोदरेभ्यः<br />
शेषाद्रिशेखर विभो तव सुप्रभातम् ॥ १० ॥</p>
<p>योषागणेन वरदध्नि विमथ्यमाने<br />
घोषालयेषु दधिमन्थनतीव्रघोषाः ।<br />
रोषात्कलिं विदधते ककुभश्च कुम्भाः<br />
शेषाद्रिशेखर विभो तव सुप्रभातम् ॥ ११ ॥</p>
<p>पद्मेशमित्रशतपत्रगतालिवर्गाः<br />
हर्तुं श्रियं कुवलयस्य निजाङ्गलक्ष्म्या ।<br />
भेरीनिनादमिव बिभ्रति तीव्रनादं<br />
शेषाद्रिशेखर विभो तव सुप्रभातम् ॥ १२ ॥</p>
<p>श्रीमन्नभीष्टवरदाखिललोकबन्धो<br />
श्रीश्रीनिवास जगदेकदयैकसिन्धो ।<br />
श्रीदेवतागृहभुजान्तरदिव्यमूर्ते<br />
श्रीवेङ्कटाचलपते तव सुप्रभातम् ॥ १३ ॥</p>
<p>श्रीस्वामिपुष्करिणिकाऽऽप्लवनिर्मलाङ्गाः<br />
श्रेयोऽर्थिनो हरविरिञ्चसनन्दनाद्याः ।<br />
द्वारे वसन्ति वरवेत्रहतोत्तमाङ्गाः<br />
श्रीवेङ्कटाचलपते तव सुप्रभातम् ॥ १४ ॥</p>
<p>श्रीशेषशैलगरुडाचलवेङ्कटाद्रि-<br />
नारायणाद्रिवृषभाद्रिवृषाद्रिमुख्याम् ।<br />
आख्यां त्वदीयवसतेरनिशं वदन्ति<br />
श्रीवेङ्कटाचलपते तव सुप्रभातम् ॥ १५ ॥</p>
<p>सेवापराः शिवसुरेशकृशानुधर्म-<br />
रक्षोऽम्बुनाथपवमानधनाधिनाथाः ।<br />
बद्धाञ्जलिप्रविलसन्निजशीर्षदेशाः<br />
श्रीवेङ्कटाचलपते तव सुप्रभातम् ॥ १६ ॥</p>
<p>धाटीषु ते विहगराजमृगाधिराज-<br />
नागाधिराजगजराजहयाधिराजाः ।<br />
स्वस्वाधिकारमहिमादिकमर्थयन्ते<br />
श्रीवेङ्कटाचलपते तव सुप्रभातम् ॥ १७ ॥</p>
<p>सूर्येन्दुभौमबुधवाक्पतिकाव्यसौरि-<br />
स्वर्भानुकेतुदिविषत्परिषत्प्रधानाः ।<br />
त्वद्दासदासचरमावधिदासदासाः<br />
श्रीवेङ्कटाचलपते तव सुप्रभातम् ॥ १८ ॥</p>
<p>त्वत्पादधूलिभरितस्फुरितोत्तमाङ्गाः<br />
स्वर्गापवर्गनिरपेक्षनिजान्तरङ्गाः ।<br />
कल्पागमाकलनयाऽऽकुलतां लभन्ते<br />
श्रीवेङ्कटाचलपते तव सुप्रभातम् ॥ १९ ॥</p>
<p>त्वद्गोपुराग्रशिखराणि निरीक्षमाणाः<br />
स्वर्गापवर्गपदवीं परमां श्रयन्तः ।<br />
मर्त्या मनुष्यभुवने मतिमाश्रयन्ते<br />
श्रीवेङ्कटाचलपते तव सुप्रभातम् ॥ २० ॥</p>
<p>श्रीभूमिनायक दयादिगुणामृताब्धे<br />
देवाधिदेव जगदेकशरण्यमूर्ते ।<br />
श्रीमन्ननन्तगरुडादिभिरर्चिताङ्घ्रे<br />
श्रीवेङ्कटाचलपते तव सुप्रभातम् ॥ २१ ॥</p>
<p>श्रीपद्मनाभ पुरुषोत्तम वासुदेव<br />
वैकुण्ठ माधव जनार्दन चक्रपाणे ।<br />
श्रीवत्सचिह्न शरणागतपारिजात<br />
श्रीवेङ्कटाचलपते तव सुप्रभातम् ॥ २२ ॥</p>
<p>कन्दर्पदर्पहरसुन्दरदिव्यमूर्ते<br />
कान्ताकुचाम्बुरुहकुड्मललोलदृष्टे ।<br />
कल्याणनिर्मलगुणाकरदिव्यकीर्ते<br />
श्रीवेङ्कटाचलपते तव सुप्रभातम् ॥ २३ ॥</p>
<p>मीनाकृते कमठ कोल नृसिंह वर्णिन्<br />
स्वामिन् परश्वथतपोधन रामचन्द्र ।<br />
शेषांशराम यदुनन्दन कल्किरूप<br />
श्रीवेङ्कटाचलपते तव सुप्रभातम् ॥ २४ ॥</p>
<p>एलालवङ्गघनसारसुगन्धतीर्थं<br />
दिव्यं वियत्सरिति हेमघटेषु पूर्णम् ।<br />
धृत्वाऽद्य वैदिकशिखामणयः प्रहृष्टाः<br />
तिष्ठन्ति वेङ्कटपते तव सुप्रभातम् ॥ २५ ॥</p>
<p>भास्वानुदेति विकचानि सरोरुहाणि<br />
सम्पूरयन्ति निनदैः ककुभो विहङ्गाः ।<br />
श्रीवैष्णवास्सततमर्थितमङ्गलास्ते<br />
धामाश्रयन्ति तव वेङ्कट सुप्रभातम् ॥ २६ ॥</p>
<p>ब्रह्मादयस्सुरवरास्समहर्षयस्ते<br />
सन्तस्सनन्दनमुखास्त्वथ योगिवर्याः ।<br />
धामान्तिके तव हि मङ्गलवस्तुहस्ताः<br />
श्रीवेङ्कटाचलपते तव सुप्रभातम् ॥ २७ ॥</p>
<p>लक्ष्मीनिवास निरवद्यगुणैकसिन्धो<br />
संसारसागरसमुत्तरणैकसेतो ।<br />
वेदान्तवेद्यनिजवैभव भक्तभोग्य<br />
श्रीवेङ्कटाचलपते तव सुप्रभातम् ॥ २८ ॥</p>
<p>इत्थं वृषाचलपतेरिह सुप्रभातं<br />
ये मानवाः प्रतिदिनं पठितुं प्रवृत्ताः ।<br />
तेषां प्रभातसमये स्मृतिरङ्गभाजां<br />
प्रज्ञां परार्थसुलभां परमां प्रसूते ॥ २९ ॥</p>
<p>इति श्रीवेङ्कटेश सुप्रभातम् ।</p>

</body>
</html> 
