<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
	
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<link href="https://fonts.googleapis.com/css2?family=Montserrat&display=swap" rel="stylesheet">
<style> body {   font-family: 'Montserrat', sans-serif; } </style>
</head>
<body>

<hr>
<div class="mx-4">
<div class="card" >
<h1 class="card-header display-5">Sundara Kaantam</h1>

<div class="card-body display-6">
सुन्दर काण्डे प्रथमस्सर्ग:<br>
<br>
ततो रावणनीतायाः सीतायाः शत्रुकर्शनः।<br>
इयेष पदमन्वेष्टुं चारणाचरिते पथि।।5.1.1।।<br><br>
दुष्करं निष्प्रतिद्वन्द्वं चिकीर्षन् कर्म वानरः।<br>
समुदग्रशिरोग्रीवो गवांपतिरिवाबभौ।।5.1.2।।<br><br>
अथ वैडूर्यवर्णेषु शाद्वलेषु महाबलः।<br>
धीरः सलिलकल्पेषु विचचार यथासुखम्।।5.1.3।।<br><br>
द्विजान् वित्रासयन् धीमानुरसा पादपान् हरन्।<br>
मृगांश्च सुबहून्निघ्नन् प्रवृद्ध इव केसरी।।5.1.4।।<br><br>
नीललोहितमांजिष्ठपत्रवर्णैः सितासितैः।<br>
स्वभावविहितैश्चित्रैर्धातुभिः समलङ्कृतम्।।5.1.5।।<br><br>
कामरूपिभिराविष्टमभीक्ष्णं सपरिच्छदैः।<br>
यक्षकिन्नरगन्धर्वैर्देवकल्पैश्च पन्नगैः।।5.1.6।।<br><br>
स तस्य गिरिवर्यस्य तले नागवरायुते।<br>
तिष्ठन् कपिवरस्तत्र ह्रदे नाग इवाबभौ।।5.1.7।।<br><br>
स सूर्याय महेन्द्राय पवनाय स्वयंभुवे।<br>
भूतेभ्यश्चाञ्जलिं कृत्वा चकार गमने मतिम्।।5.1.8।।<br><br>
अञ्जलिं प्राङ्मुखः कृत्वा पवनायात्मयोनये।<br>
ततो हि ववृधे गन्तुं दक्षिणो दक्षिणां दिशम्।।5.1.9।।<br><br>
प्लवङ्गप्रवरैर्दृष्टः प्लवने कृतनिश्चयः<br>
ववृधे रामवृद्ध्यर्थं समुद्र इव पर्वसु।।5.1.10।।<br><br><br><br>
निष्प्रमाणशरीरस्सन् लिलङ्घयिषुरर्णवम्।<br>
बाहुभ्यां पीडयामास चरणाभ्यां च पर्वतम्।।5.1.11।।<br><br>
स चचालाचलश्चापि मुहूर्तं कपिपीडितः।<br>
तरूणां पुष्पिताग्राणां सर्वं पुष्पमशातयत्।।5.1.12।।<br><br>
तेन पादपमुक्तेन पुष्पौघेण सुगन्धिना।<br>
सर्वतः संवृतः शैलो बभौ पुष्पमयो यथा।।5.1.13।।<br><br>
तेन चोत्तमवीर्येण पीड्यमानः स पर्वतः।<br>
सलिलं सम्प्रसुस्राव मदं मत्त इव द्विपः।।5.1.14।।<br><br>
पीड्यमानस्तु बलिना महेन्द्रस्तेन पर्वतः।<br>
रीतीर्निर्वर्तयामास काञ्चनाञ्जनराजतीः।।5.1.15।।<br><br>
मुमोच च शिलाः शैलो विशालाः समनःशिलाः।<br>
मध्यमेनार्चिषा जुष्ट: धूमराजीरिवानलः।।5.1.16।।<br><br>
गिरिणा पीड्यमानेन पीड्यमानानि सर्वतः।<br>
गुहागतानि भूतानि विनेदुर्विकृतैः स्वरैः।।5.1.17।।<br><br>
स महासत्वसन्नादः शैलपीडानिमित्तजः।<br>
पृथिवीं पूरयामास दिशश्चोपवनानि च।।5.1.18।।<br><br>
शिरोभिः पृथुभिः सर्पा व्यक्तस्वस्तिकलक्षणैः।<br>
वमन्तः पावकं घोरं ददंशुर्दशनैः शिलाः।।5.1.19।।<br><br>
तास्तदा सविषैर्दष्टाः कुपितैस्तैर्महाशिलाः।<br>
जज्ज्वलुः पावकोद्दीप्ता बिभिदुश्च सहस्रधा।।5.1.20।।<br><br><br>
यानि चौषधजालानि तस्मिन् जातानि पर्वते।<br>
विषघ्नान्यपि नागानां न शेकुः शमितुं विषम्।।5.1.21।।<br><br>
भिद्यतेऽयं गिरिर्भूतैरिति मत्वा तपस्विनः।<br>
त्रस्ता विद्याधरास्तस्मादुत्पेतुः स्त्रीगणैः सह।।5.1.22।।<br><br>
पानभूमिगतं हित्वा हैममासवभाजनम्।<br>
पात्राणि च महार्हाणि करकांश्च हिरण्मयान्।।5.1.23।<br>
लेह्यानुच्चावचान् भक्ष्यान् मांसानि विविधानि च।<br>
आर्षभाणि च चर्माणि खडगांश्च कनकत्सरून्।।5.1.24।।<br><br>
कृतकण्ठगुणाः क्षीबा: रक्तमाल्यानुलेपनाः |<br>
रक्ताक्षाः पुष्कराक्षाश्च गगनं प्रतिपेदिरे।।5.1.25।।<br><br>
हारनूपुरकेयूरपारिहार्यधराः स्त्रियः।<br>
विस्मिताः सस्मितास्तस्थुराकाशे रमणैः सह।।5.1.26।।<br><br>
दर्शयन्तो महाविद्यां विद्याधरमहर्षयः।<br>
सहितास्तस्थुराकाशे वीक्षाञ्चक्रुश्च पर्वतम्।।5.1.27।।<br><br>
शुश्रुवुश्च तदा शब्दमृषीणां भावितात्मनाम्।<br>
चारणानां च सिद्धानां स्थितानां विमलेऽम्बरे।।5.1.28।।<br><br>
एष पर्वतसङ्काशो हनुमान् मारुतात्मजः।<br>
तितीर्षति महावेगस्समुद्रं मकरालयम्।।5.1.29।।<br><br>
रामार्थं वानरार्थं च चिकीर्षन् कर्म दुष्करम्।<br>
समुद्रस्य परं पारं दुष्प्रापं प्राप्तुमिच्छति।।5.1.30।।<br><br><br>
इति विद्याधराः श्रुत्वा वचस्तेषां तपस्विनाम्।<br>
तमप्रमेयं ददृशुः पर्वते वानरर्षभम्।।5.1.31।।<br><br>
दुधुवे च स रोमाणि चकम्पे चाचलोपमः।<br>
ननाद सुमहानादं स महानिव तोयदः।।5.1.32।।<br><br>
आनुपूर्व्येण वृत्तं च लाङ्गूलं रोमभिश्चितम्।<br>
उत्पतिष्यन् विचिक्षेप पक्षिराज इवोरगम्।।5.1.33।।<br><br>
तस्य लाङ्गूलमाविद्धमात्तवेगस्य पृष्ठतः।<br>
ददृशे गरुडेनेव ह्रियमाणो महोरगः।।5.1.34।।<br><br>
बाहू संस्तम्भयामास महापरिघसन्निभौ।<br>
ससाद च कपिः कट्यां चरणौ सञ्चुकोच च।।5.1.35।।<br><br>
संहृत्य च भुजौ श्रीमांस्तथैव च शिरोधराम्।<br>
तेजः सत्वं तथा वीर्यमाविवेश स वीर्यवान्।।5.1.36।।<br><br>
मार्गमालोकयन्दूरादूर्ध्वं प्रणिहितेक्षणः।<br>
रुरोध हृदये प्राणानाकाशमवलोकयन्।।5.1.37।।<br><br>
पद्भ्यां दृढमवस्थानं कृत्वा स कपिकुञ्जरः।<br>
निकुञ्च्य कर्णौ हनुमानुत्पतिष्यन् महाबलः।।<br><br>
वानरान् वानरश्रेष्ठ इदं वचनमब्रवीत्।।5.1.38।।<br><br>
यथा राघवनिर्मुक्तः शरः श्वसनविक्रमः।<br>
गच्छेत् तद्वद्गमिष्यामि लङ्कां रावणपालिताम्।।5.1.39।।<br><br>
न हि द्रक्ष्यामि यदि तां लङ्कायां जनकात्मजाम्।<br>
अनेनैव हि वेगेन गमिष्यामि सुरालयम्।।5.1.40।।<br><br><br>
यदि वा त्रिदिवे सीतां न द्रक्ष्याम्यकृतश्रमः।<br>
बद्ध्वा राक्षसराजानमानयिष्यामि रावणम्।।5.1.41।।<br><br>
सर्वथा कृतकार्योऽहमेष्यामि सह सीतया।<br>
आनयिष्यामि वा लङ्कां समुत्पाट्य सरावणाम्।।5.1.42।।<br><br>
एवमुक्त्वा तु हनुमान्वानरान्वानरोत्तमः।।5.1.43।।<br><br>
उत्पपाताथ वेगेन वेगवानविचारयन्।<br>
सुपर्णमिव चात्मानं मेने स कपिकुञ्जरः।।5.1.44।।<br><br>
समुत्पतति तस्मिंस्तु वेगात्ते नगरोहिणः।<br>
संहृत्य विटपान् सर्वान् समुत्पेतुः समन्ततः।।5.1.45।।<br><br>
स मत्तकोयष्टिमकान् पादपान् पुष्पशालिनः।<br>
उद्वहन्नूरुवेगेन जगाम विमलेऽम्बरे।।5.1.46।।<br><br>
ऊरुवेगोद्धता वृक्षा मुहूर्तं कपिमन्वयुः।<br>
प्रस्थितं दीर्घमध्वानं स्वबन्धुमिव बान्धवाः।।5.1.47।।<br><br>
तमूरुवेगोन्मथिताः सालाश्चान्ये नगोत्तमाः|<br>
अनुजग्मुर्हनूमन्तं सैन्या इव महीपतिम्।।5.1.48।।<br><br>
सुपुष्पिताग्रैर्बहुभिः पादपैरन्वितः कपिः।<br>
हनुमान् पर्वताकारो बभूवाद्भुतदर्शनः।।5.1.49।।<br><br>
सारवन्तोऽथ ये वृक्षा न्यमज्जन् लवणाम्भसि।<br>
भयादिव महेन्द्रस्य पर्वता वरुणालये।।5.1.50।।<br><br><br>
स नानाकुसुमैः कीर्णः कपिः साङ्कुरकोरकैः।<br>
शुशुभे मेघसङ्काशः खद्योतैरिव पर्वतः।।5.1.51।।<br><br>
विमुक्तास्तस्य वेगेन मुक्त्वा पुष्पाणि ते द्रुमाः।<br>
अवशीर्यन्त सलिले निवृत्ताः सुहृदो यथा।।5.1.52।।<br><br>
लघुत्वेनोपपन्नं तद्विचित्रं सागरेऽपतत्।<br>
द्रुमाणां विविधं पुष्पं कपिवायुसमीरितम्।।5.1.53।।<br><br>
पुष्पौघेणानुबद्धेन नानावर्णेन वानरः।<br>
बभौ मेघ इवोद्यन् वै विद्युद्गण विभूषितः।।5.1.54।।<br><br>
तस्य वेग समुद्धूतै: पुष्पैस्तोयमदृश्यत।।5.1.55।।<br><br>
ताराभिरभिरामाभिरुदिताभिरिवाम्बरम्।<br>
तस्याम्बरगतौ बाहू ददृशाते प्रसारितौ।।5.1.56।।<br><br>
पर्वताग्राद्विनिष्क्रान्तौ पञ्चास्याविव पन्नगौ।<br>
पिबन्निव बभौ श्रीमान् सोर्मिजालं महार्णवम्।।5.1.57।।<br><br>
पिपासुरिव चाकाशं ददृशे स महाकपिः।<br>
तस्य विद्युत्प्रभाकारे वायुमार्गानुसारिणः।।5.1.58।।<br><br>
नयने विप्रकाशेते पर्वतस्थाविवानलौ।<br>
पिङ्गे पिङ्गाक्षमुख्यस्य बृहती परिमण्डले।।5.1.59।।<br><br>
चक्षुषी सम्प्राकाशेते चन्द्रसूर्याविवोदितौ।<br>
मुखं नासिकया तस्य ताम्रया ताम्रमाबभौ।।5.1.60।।<br><br><br>
सन्ध्यया समभिस्पृष्टं यथा सूर्यस्यमण्डलम्।<br>
लाङ्गूलं च समाविद्धं प्लवमानस्य शोभते।।5.1.61।।<br><br>
अम्बरे वायुपुत्रस्य शक्रध्वज इवोच्छ्रित:।<br>
लाङ्गूलचक्रेण महान् शुक्लदंष्ट्रोऽनिलात्मजः।।5.1.62।।<br><br>
व्यरोचत महाबाहु: परिवेषीव भास्करः।<br>
स्फिग्देशेनाभिताम्रेण रराज स महाकपिः।।5.1.63।।<br><br>
महता दारितेनैव गिरिर्गैरिकधातुना।<br>
तस्य वानरसिंहस्य प्लवमानस्य सागरम्।।5.1.64।।<br><br>
कक्षान्तरगतो वायुर्जीमूत इव गर्जति।<br>
खे यथा निपतन्त्युल्का हि उत्तरान्ताद्विनिस्सृता।।5.1.65।।<br><br>
दृश्यते सानुबन्धा च तथा स कपिकुञ्जरः।<br>
पतत्पतङ्गसङ्काशो व्यायतः शुशुभे कपिः।।5.1.66।।<br><br>
प्रवृद्ध इव मातङ्गः कक्ष्यया बध्यमानया।<br>
उपरिष्टाच्छरीरेण छायया चावगाढया।।5.1.67।।<br><br>
सागरे मारुताविष्टा नौरिवासीत्तदा कपिः।<br>
यं यं देशं समुद्रस्य जगाम स महाकपिः।<br>
स स तस्योरुवेगेन सोन्माद इव लक्ष्यते।।5.1.68।।<br><br>
सागरस्योर्मिजालानामुरसा शैलवर्ष्मणाम्।<br>
अभिघ्नंस्तु महावेगः पुप्लुवे स महाकपिः।।5.1.69।।<br><br>
कपिवातश्च बलवान् मेघवातश्च निःसृतः।<br>
सागरं भीमनिर्घोषं कम्पयामासतुर्भृशम्।।5.1.70।।<br><br><br>
विकर्षन्नूर्मिजालानि बृहन्ति लवणाम्भस:।<br>
पुप्लुवे कपिशार्दूलो विकिरन्निव रोदसी।।5.1.71।।<br><br>
मेरुमन्दरसङ्काशानुद्गधान् स महार्णवे।<br>
अत्यक्रामन्महावेगस्तरङ्गान् गणयन्निव।।5.1.72।।<br><br>
तस्य वेगसमुद्धूतं जलं सजलदं तदा।<br>
अम्बरस्थं विबभ्राज शारदाभ्रमिवाततम्।।5.1.73।।<br><br>
तिमिनक्रझषाः कूर्मा दृश्यन्ते विवृतास्तदा।<br>
वस्त्रापकर्षणेनैव शरीराणि शरीरिणाम्।।5.1.74।।<br><br>
प्लवमानं समीक्ष्याथ भुजङ्गाः सागरालयाः।<br>
व्योम्नि तं कपिशार्दूलं सुपर्ण इति मेनिरे।।5.1.75।।<br><br>
दशयोजनविस्तीर्णा त्रिंशद्योजनमायता।<br>
छाया वानरसिंहस्य जले चारुतराभवत्।।5.1.76।।<br><br>
श्वेताभ्रघनराजीव वायुपुत्रानुगामिनी।<br>
तस्य सा शुशुभे छाया वितता लवणाम्भसि।।5.1.77।।<br><br>
शुशुभे स महातेजा महाकायो महाकपिः।<br>
वायुमार्गे निरालम्बे पक्षवानिव पर्वतः।।5.1.78।।<br><br>
येनासौ याति बलवान् वेगेन कपिकुञ्जरः।<br>
तेन मार्गेण सहसा द्रोणीकृत इवार्णवः।।5.1.79।।<br><br>
आपाते पक्षिसङ्घानां पक्षिराज इवाबभौ।<br>
हनुमान् मेघजालानि प्रकर्षन् मारुतो यथा।।5.1.80।।<br><br><br>
पाण्डुरारुणवर्णानि नीलमाञ्जिष्ठकानि च।<br>
कपिनाकृष्यमाणानि महाभ्राणि चकाशिरे।।5.1.81।।<br><br>
प्रविशन्नभ्रजालानि निष्पतंश्च पुनः पुनः।<br>
प्रच्छन्नश्च प्रकाशश्च चन्द्रमा इव लक्ष्यते।।5.1.82।।<br><br>
प्लवमानं तु तं दृष्ट्वा प्लवङ्गं त्वरितं तदा।<br>
ववर्षुः पुष्पवर्षाणि देवगन्धर्वदानवाः।।5.1.83।।<br><br>
तताप न हि तं सूर्यः प्लवन्तं वानरोत्तमम्।<br>
सिषेवे च तदा वायू रामकार्यार्थसिद्धये।।5.1.84।।<br><br>
ऋषयस्तुष्टुवुश्चैनं प्लवमानं विहायसा।<br>
जगुश्च देवगन्धर्वाः प्रशंसन्तो महौजसम्।।5.1.85।।<br><br>
नागाश्च तुष्टुवुर्यक्षा रक्षांसि विबुधाः खगाः।<br>
प्रेक्ष्य सर्वे कपिवरं सहसा विगतक्लमम्।।5.1.86।।<br><br>
तस्मिन् प्लवगशार्दूले प्लवमाने हनूमति।<br>
इक्ष्वाकुकुलमानार्थी चिन्तयामास सागरः।।5.1.87।।<br><br>
साहाय्यं वानरेन्द्रस्य यदि नाहं हनूमत:।<br>
करिष्यामि भविष्यामि सर्ववाच्यो विवक्षताम्।।5.1.88।।<br><br>
अहमिक्ष्वाकुनाथेन सगरेण विवर्धितः।<br>
इक्ष्वाकुसचिवश्चायं नावसीदितुमर्हति।।5.1.89।।<br><br>
तथा मया विधातव्यं विश्रमेत यथा कपिः।।5.1.90।।<br><br><br>
शेषं च मयि विश्रान्तः सुखेनातिपतिष्यति।<br>
इति कृत्वा मतिं साध्वीं समुद्रश्छन्नमम्भसि।।5.1.91।।<br><br>
हिरण्यनाभं मैनाकमुवाच गिरिसत्तमम्।<br>
त्वमिहासुरसंघानां पातालतलवासिनाम्।।5.1.92।।<br><br>
देवराज्ञा गिरिश्रेष्ठ परिघः सन्निवेशितः।<br>
त्वमेषां जातवीर्याणां पुनरेवोत्पतिष्यताम्।।5.1.93।।<br><br>
पातालस्याप्रमेयस्य द्वारमावृत्य तिष्ठसि।<br>
तिर्यगूर्ध्वमधश्चैव शक्तिस्ते शैल वर्धितुम्।।5.1.94।।<br><br>
तस्मात्संचोदयामि त्वामुत्तिष्ठ नगसत्तम।<br>
स एष कपिशार्दूलस्त्वामुपर्येति वीर्यवान्।।5.1.95।।<br><br>
हनूमान्रामकार्यार्थं भीमकर्मा खमाप्लुतः।<br>
तस्य साह्यं मया कार्यमिक्ष्वाकुहितवर्तिनः।।5.1.96।।<br><br>
मम हीक्ष्वाकवः पूज्याः परं पूज्यतमास्तव।<br>
कुरु साचिव्यमस्माकं न नः कार्यमतिक्रमेत्।।5.1.97।।<br><br>
कर्तव्यमकृतं कार्यं सतां मन्युमुदीरयेत्।<br>
सलिलादूर्ध्वमुत्तिष्ठ तिष्ठत्वेष कपिस्त्वयि।।5.1.98।।<br><br>
अस्माकमतिथिश्चैव पूज्यश्च प्लवतां वरः।<br>
चामीकरमहानाभ देवगन्धर्वसेवित।।5.1.99।।<br><br>
हनुमांस्त्वयि विश्रान्तस्ततः शेषं गमिष्यति।<br>
काकुत्स्थस्यानृशंस्यं च मैथिल्याश्च विवासनम्।।5.1.100।।<br><br><br>
श्रमं च प्लवगेन्द्रस्य समीक्ष्योत्थातुमर्हसि।<br>
हिरण्यनाभो मैनाको निशम्य लवणाम्भसः।।5.1.101।।<br><br>
उत्पपात जलात्तूर्णं महाद्रुमलतायुतः।<br>
स सागरजलं भित्वा बभूवाभ्युत्थितस्तदा।।5.1.102।।<br><br>
यथा जलधरं भित्वा दीप्तरश्मिर्दिवाकरः।<br>
स महात्मा मुहूर्तेन पर्वतः सलिलावृतः।।5.1.103।।<br><br>
दर्शयामास शृङ्गाणि सागरेण नियोजितः।<br>
शातकुम्भमयैः शृङ्गैः सकिन्नरमहोरगैः।।5.1.104।।<br><br>
आदित्योदयसङ्काशैरालिखद्भिरिवाम्बरम्।<br>
तप्तजाम्बूनदैः शृङ्गैः पर्वतस्य समुत्थितैः।।5.1.105।।<br><br>
आकाशं शस्त्रसङ्काशमभवत्काञ्चनप्रभम्।<br>
जातरूपमयैः शृङ्गैर्भ्राजमानैः स्वयंप्रभैः।।5.1.106।।<br><br>
आदित्यशतसङ्काशः सोऽभवद्गिरिसत्तमः।<br>
तमुत्थितमसङ्गेन हनुमानग्रतः स्थितम्।।5.1.107।।<br><br>
मध्ये लवणतोयस्य विघ्नोऽयमिति निश्चितः।<br>
स तमुच्छ्रितमत्यर्थं महावेगो महाकपिः।।5.1.108।।<br><br>
उरसा पातयामास जीमूतमिव मारुतः।<br>
स तथा पातितस्तेन कपिना पर्वतोत्तमः।।5.1.109।।<br><br>
बुद्ध्वा तस्य कपेर्वेगं जहर्ष च ननाद च।<br>
तमाकाशगतं वीरमाकाशे समुपस्थितः।।5.1.110।।<br><br><br>
प्रीतो हृष्टमाना वाक्यमब्रवीत्पर्वतः कपिम्।<br>
मानुषं धारयन् रूपमात्मनः शिखरे स्थितः।।5.1.111।।<br><br>
दुष्करं कृतवान्कर्म त्वमिदं वानरोत्तम।<br>
निपत्य मम शृङ्गेषु विश्रमस्व यथासुखम्।।5.1.112।।<br><br>
राघवस्य कुले जातैरुदधिः परिवर्धितः।<br>
स त्वां रामहिते युक्तं प्रत्यर्चयति सागरः।।5.1.113।।<br><br>
कृते च प्रतिकर्तव्यमेष धर्मः सनातनः।<br>
सोऽयं त्वत्प्रतिकारार्थी त्वत्तः सम्मानमर्हति।।5.1.114।।<br><br>
त्वन्निमित्तमनेनाहं बहुमानात्प्रचोदितः।<br>
तिष्ठ त्वं हरिशार्दूल मयि विश्रम्य गम्यताम्।।5.1.115।।<br><br>
योजनानां शतं चापि कपिरेष खमाप्लुतः।<br>
तव सानुषु विश्रान्तः शेषं प्रक्रमतामिति।।5.1.116।।<br><br>
तदिदं गन्धवत्स्वादु कन्दमूलफलं बहु।<br>
तदास्वाद्य हरिश्रेष्ठ विश्रान्त: श्वो गमिष्यसि।।5.1.117।।<br><br>
अस्माकमपि सम्बन्ध: कपिमुख्य त्वयास्ति वै।<br>
प्रख्यातस्त्रिषु लोकेषु महागुणपरिग्रहः।।5.1.118।।<br><br>
वेगवन्तः प्लवन्तो ये प्लवगा मारुतात्मज।<br>
तेषां मुख्यतमं मन्ये त्वामहं कपिकुञ्जर।।5.1.119।।<br><br>
अतिथिः किल पूजार्हः प्राकृतोऽपि विजानता।<br>
धर्मं जिज्ञासमानेन किं पुनर्यादृशो महान्।।5.1.120।।<br><br><br>
त्वं हि देववरिष्ठस्य मारुतस्य महात्मनः।<br>
पुत्रस्तस्यैव वेगेन सदृशः कपिकुञ्जर।।5.1.121।।<br><br>
पूजिते त्वयि धर्मज्ञ पूजां प्राप्नोति मारुतः।<br>
तस्मात्त्वं पूजनीयो मे शृणु चाप्यत्र कारणम्।।5.1.122।।<br><br>
पूर्वं कृतयुगे तात पर्वताः पक्षिणोऽभवन्।<br>
ते हि जग्मुर्दिशः सर्वा गरुडानिलवेगिनः।।5.1.123।।<br><br>
ततस्तेषु प्रयातेषु देवसङ्घा: सहर्षिभि:।<br>
भूतानि च भयं जग्मुस्तेषां पतनशङ्कया।5.1.124।।<br><br>
ततः क्रुद्धः सहस्राक्षः पर्वतानां शतक्रतुः।<br>
पक्षान् चिच्छेद वज्रेण तत्र तत्र सहस्रशः।।5.1.125।।<br><br>
स मामुपागतः क्रुद्धो वज्रमुद्यम्य देवराट्।<br>
ततोऽहं सहसा क्षिप्तः श्वसनेन महात्मना।।5.1.126।।<br><br>
अस्मिन् लवणतोये च प्रक्षिप्तः प्लवगोत्तम।<br>
गुप्तपक्षसमग्रश्च तव पित्राभिरक्षितः।।5.1.127।।<br><br>
ततोऽहं मानयामि त्वां मान्यो हि मम मारुतः।<br>
त्वया मे ह्येष सम्बन्धः कपिमुख्य महागुणः।।5.1.128।।<br><br>
अस्मिन्नेवंगते कार्ये सागरस्य ममैव च।<br>
प्रीतिं प्रीतमनाः कर्तुं त्वमर्हसि महाकपे।।5.1.129।।<br><br>
श्रमं मोक्षय पूजां च गृहाण कपिसत्तम।<br>
प्रीतिं च बहुमन्यस्व प्रीतोऽस्मि तव दर्शनात्।।5.1.130।।<br><br><br>
एवमुक्तः कपिश्रेष्ठस्तं नगोत्तममब्रवीत्।<br>
प्रीतोऽस्मि कृतमातिथ्यं मन्युरेषोऽपनीयताम्।।5.1.131।।<br><br>
त्वरते कार्यकालो मे अहश्चाप्यतिवर्तते।<br>
प्रतिज्ञा च मया दत्ता न स्थातव्यमिहान्तरा ।।5.1.132।।<br><br>
इत्युक्त्वा पाणिना शैलमालभ्य हरिपुङ्गवः।<br>
जगामाकाशमाविश्य वीर्यवान् प्रहसन्निव।।5.1.133।।<br><br>
स पर्वतसमुद्राभ्यां बहुमानादवेक्षितः।<br>
पूजितश्चोपपन्नाभिराशीर्भिरनिलात्मजः।।5.1.134।।<br><br>
अथोर्ध्वं दूरमुत्पत्य हित्वा शैलमहार्णवौ।<br>
पितुः पन्थानमास्थाय जगाम विमलेऽम्बरे।।5.1.135।।<br><br>
भूयश्चोर्ध्वगतिं प्राप्य गिरिं तमवलोकयन्।<br>
वायुसूनुर्निरालम्बे जगाम विमलेऽम्बरे।।5.1.136।।<br><br>
तद् द्वितीयं हनुमतो दृष्ट्वा कर्म सुदुष्करम्।<br>
प्रशशंसुः सुराः सर्वे सिद्धाश्च परमर्षयः।।5.1.137।।<br><br>
देवताश्चाभवन् हृष्टास्तत्रस्थास्तस्य कर्मणा।<br>
काञ्चनस्य सुनाभस्य सहस्राक्षश्च वासवः।।5.1.138।।<br><br>
उवाच वचनं धीमान् परितोषात्सगद्गदम्।<br>
सुनाभं पर्वतश्रेष्ठं स्वयमेव शचीपतिः।।5.1.139।।<br><br>
हिरण्यनाभ शैलेन्द्र परितुष्टोऽस्मि ते भृशम्।<br>
अभयं ते प्रयच्छामि तिष्ठ सौम्य यथासुखम्।।5.1.140।।<br><br><br>
साह्यं कृतं ते सुमहद्विक्रान्तस्य हनूमतः।<br>
क्रमतो योजनशतं निर्भयस्य भये सति।।5.1.141।।<br><br>
रामस्यैष हि दूत्येन याति दाशरथेर्हरिः।<br>
सत्क्रियां कुर्वता तस्य तोषितोऽस्मि दृढं त्वया।।5.1.142।।<br><br>
ततः प्रहर्षमगमद्विपुलं पर्वतोत्तमः।<br>
देवतानां पतिं दृष्ट्वा परितुष्टं शतक्रतुम्।।5.1.143।।<br><br>
स वै दत्तवरः शैलो बभूवावस्थितस्तदा।<br>
हनुमांश्च मुहूर्तेन व्यतिचक्राम सागरम्।।5.1.144।।<br><br>
ततो देवाः सगन्धर्वाः सिद्धाश्च परमर्षयः।<br>
अब्रुवन् सूर्यसङ्काशां सुरसां नागमातरम्।।5.1.145।।<br><br>
अयं वातात्मजः श्रीमान्प्लवते सागरोपरि।<br>
हनुमान्नाम तस्य त्वं मुहूर्तं विघ्नमाचर।।5.1.146।।<br><br>
राक्षसं रूपमास्थाय सुघोरं पर्वतोपमम्।<br>
दंष्ट्राकरालं पिङ्गाक्षं वक्त्रं कृत्वा नभः समम्।।5.1.147।।<br><br>
बलमिच्छामहे ज्ञातुं भूयश्चास्य पराक्रमम्।<br>
त्वां विजेष्यत्युपायेन विषादं वा गमिष्यति।।5.1.148।।<br><br>
एवमुक्ता तु सा देवी दैवतैरभिसत्कृता।<br>
समुद्रमध्ये सुरसा बिभ्रती राक्षसं वपुः।।5.1.149।।<br><br>
विकृतं च विरूपं च सर्वस्य च भयावहम्।<br>
प्लवमानं हनूमन्तमावृत्येदमुवाच ह।।5.1.150।।<br><br><br>
मम भक्षः प्रदिष्टस्त्वमीश्वरैर्वानरर्षभ।<br>
अहं त्वां भक्षयिष्यामि प्रविशेदं ममाननम्।।5.1.151।।<br><br>
एवमुक्तः सुरसया प्राञ्जलिर्वानरर्षभः।<br>
प्रहृष्टवदनः श्रीमानिदं वचनमब्रवीत्।।5.1.152।।<br><br>
रामो दाशरथि: श्रीमान् प्रविष्टो दण्डकावनम्।<br>
लक्ष्मणेन सह भ्रात्रा वैदेह्या चापि भार्यया।।5.1.153।।<br><br>
अन्यकार्यविषक्तस्य बद्धवैरस्य राक्षसैः।<br>
तस्य सीता हृता भार्या रावणेन यशस्विनी।।5.1.154।।<br><br>
तस्याः सकाशं दूतोऽहं गमिष्ये रामशासनात्।<br>
कर्तुमर्हसि रामस्य साह्यं विषयवासिनि।।5.1.155।।<br><br>
अथवा मैथिलीं दृष्ट्वा रामं चाक्लिष्टकारिणम्।<br>
आगमिष्यामि ते वक्त्रं सत्यं प्रतिशृणोमि ते।।5.1.156।।<br><br>
एवमुक्ता हनुमता सुरसा कामरूपिणी।<br>
अब्रवीन्नातिवर्तेन्मां कश्चिदेष वरो मम।।5.1.157।।<br><br>
तं प्रयान्तं समुद्वीक्ष्य सुरसा वाक्यमब्रवीत्।<br>
बलं जिज्ञासमाना वै नागमाता हनूमतः।।5.1.158।।<br><br>
प्रविश्य वदनं मेऽद्य गन्तव्यं वानरोत्तम।<br>
वर एष पुरा दत्तो मम धात्रेति सत्वरा।।5.1.159।।<br><br>
व्यादाय वक्त्रं विपुलं स्थिता सा मारुतेः पुरः।<br>
एवमुक्तः सुरसया क्रुद्धो वानरपुङ्गवः।।5.1.160।।<br><br><br>
अब्रवीत्कुरु वै वक्त्रं येन मां विषहिष्यसे।<br>
इत्युक्त्वा सुरसां क्रुद्धो दशयोजनमायत:।।5.1.161।।<br><br>
दशयोजनविस्तारो बभूव हनुमांस्तदा।<br>
तं दृष्ट्वा मेघसङ्काशं दशयोजनमायतम्।।5.1.162।<br>
चकार सुरसाप्यास्यं विंशद्योजनमायतम्।<br>
तद्दृष्ट्वा व्यादितं चास्यं वायुपुत्रः सुबुद्धिमान्।।।5.1.163।।<br><br>
दीर्घजिह्वं सुरसया सुघोरं नरकोपमम्।<br>
स संक्षिप्यात्मनः कायं जीमूत इव मारुति:।।5.1.164।।<br><br>
तस्मिन् मूहूर्ते हनुमान् बभूवाङगुष्ठमात्रक:।<br>
सोऽभिपत्याशु तद्वक्त्रं निष्पत्य च महाजव:।।5.1.165।।<br><br>
अन्तरिक्षे स्थितः श्रीमानिदं वचनमब्रवीत्।<br>
प्रविष्टोऽस्मि हि ते वक्त्रं दाक्षायणि नमोऽस्तु ते।।5.1.166।।<br><br>
गमिष्ये तत्र वैदेही सत्यं चासीद्वरस्तव।<br>
तं दृष्ट्वा वदनान्मुक्तं चन्द्रं राहुमुखादिव।।5.1.168।।<br><br>
अब्रवीत्सुरसा देवी स्वेन रूपेण वानरम्।<br>
अर्थसिद्ध्यै हरिश्रेष्ठ गच्छ सौम्य यथासुखम्।।5.1.169।।<br><br>
समानयस्व वैदेहीं राघवेण महात्मना।<br>
तत्तृतीयं हनुमतो दृष्ट्वा कर्म सुदुष्करम्।।5.1.170।।<br><br><br>
साधु साध्विति भूतानि प्रशशंसुस्तदा हरिम्।<br>
जगामाकाशमाविश्य वेगेन गरुडोपमः।।5.1.171।।<br><br>
सेविते वारिधाराभिः पतगैश्च निषेविते।<br>
चरिते कैशिकाचार्यैरैरावतनिषेविते।।5.1.172।।<br><br>
सिंहकुञ्जरशार्दूलपतगोरगवाहनैः।<br>
विमानैः सम्पतद्भिश्च विमलैः समलङ्कृते।।5.1.173।।<br><br>
वज्राशनिसमाघातैः पावकैरुपशोभिते।<br>
कृतपुण्यैर्महाभागैः स्वर्गजिद्भिरलङ्कृते।।5.1.174।।<br><br>
वहता हव्यमत्यर्थं सेविते चित्रभानुना।<br>
ग्रहनक्षत्रचन्द्रार्कतारागण विभूषिते।।5.1.175।।<br><br>
महर्षिगणगन्धर्वनागयक्षसमाकुले।<br>
विविक्ते विमले विश्वे विश्वावसुनिषेविते।।5.1.176।।<br><br>
देवराजगजाक्रान्ते चन्द्रसूर्यपथे शिवे।<br>
विताने जीवलोकस्य वितते ब्रह्मनिर्मिते।।5.1.177।।<br><br>
बहुशः सेविते वीरैर्विद्याधरगणैर्वरैः।<br>
जगाम वायुमार्गे च गरुत्मानिव मारुतिः।।5.1.178।।<br><br>
हनुमान् मेघजालानी प्रकर्शन् मारुतो यथा ।<br>
कालागरुसवर्णानि रक्तपीतसितानि च ।।5.1.179।।<br><br>
कपिना कृष्यमाणानि महाभ्रानि चकाशिरे ।<br>
प्रविशन् अभ्रजालानि निश्पतंश्च पुन: पुन: ।।5.1.180।।<br><br><br>
प्रावृषीन्दुरिवाभाति निष्पतन् प्रविशंस्तदा ।<br>
प्रदृश्यमानः सर्वत्रः हनुमान्मारुतात्मजः।<br>
भेजेऽम्बरं निरालम्बं लम्बपक्ष इवाद्रिराट्।।5.1.181।।<br><br>
प्लवमानं तु तं दृष्ट्वा सिंहिका नाम राक्षसी।<br>
मनसा चिन्तयामास प्रवृद्धा कामरूपिणी।।5.1.182।।<br><br>
अद्य दीर्घस्य कालस्य भविष्याम्यहमाशिता।<br>
इदं हि मे महत्सत्वं चिरस्य वशमागतम्।।5.1.183।।<br><br>
इति सञ्चिन्त्य मनसा छायामस्य समाक्षिपत्।<br>
छायायां गृह्यमाणायां चिन्तयामास वानरः।।5.1.184।।<br><br>
समाक्षिप्तोऽस्मि सहसा पङ्गूकृतपराक्रमः।<br>
प्रतिलोमेन वातेन महानौरिव सागरे।।5.1.185।।<br><br>
तिर्यगूर्ध्वमधश्चैव वीक्षमाणस्ततः कपिः।<br>
ददर्श स महत्सत्वमुत्थितं लवणाम्भस:।।5.1.186।।<br><br>
तद्धृष्ट्वा चिन्तयामास मारुतिर्विकृताननम्।<br>
कपिराजेन कथितं सत्वमद्भुतदर्शनम्।।5.1.187।।<br><br>
छायाग्राहि महावीर्यं तदिदं नात्र संशयः।<br>
स तां बुद्ध्वार्थतत्वेन सिंहिकां मतिमान्कपिः।।5.1.188।।<br><br>
व्यवर्धत महाकायः प्रावृषीव बलाहकः।<br>
तस्य सा कायमुद्वीक्ष्य वर्धमानं महाकपेः।।5.1.189।।<br><br>
वक्त्रं प्रसारयामास पातालान्तरसन्निभम्।<br>
घनराजीव गर्जन्ती वानरं समभिद्रवत्।।5.1.190।।<br><br><br>
स ददर्श ततस्तस्या विवृतं सुमहन्मुखम्।<br>
कायमात्रं च मेधावी मर्माणि च महाकपिः।।5.1.191।<br>
स तस्या विवृते वक्त्रे वज्रसंहननः कपिः।<br>
संक्षिप्य मुहुरात्मानं निपपात महाबलः।।5.1.192।।<br><br>
आस्ये तस्या निमज्जन्तं ददृशुः सिद्धचारणाः।<br>
ग्रस्यमानं यथा चन्द्रं पूर्णं पर्वणि राहुणा।।5.1.193।।<br><br>
ततस्तस्या नखैस्तीक्ष्णैर्मर्माण्युत्कृत्य वानरः।<br>
उत्पपाताथ वेगेन मनः सम्पातविक्रमः।।5.1.194।।<br><br>
तां तु दृष्ट्या च धृत्या च दाक्षिण्येन निपात्य हि।<br>
स कपिप्रवरो वेगाद्ववृधे पुनरात्मवान्।।5.1.195।।<br><br>
हृतहृत्सा हनुमता पपात विधुराम्भसि।<br>
तां हतां वानरेणाशु पतितां वीक्ष्य सिंहिकाम्।।5.1.196।।<br><br>
भूतान्याकाशचारीणि तमूचुः प्लवगोत्तमम्।<br>
भीममद्य कृतं कर्म महत्सत्वं त्वया हतम्।।5.1.197।।<br><br>
साधयार्थमभिप्रेतमरिष्टं प्लवतां वर।<br>
यस्य त्वेतानि चत्वारि वानरेन्द्र यथा तव।।5.1.198।।<br><br>
धृतिर्दृष्टिर्मतिर्दाक्ष्यं सः कर्मसु न सीदति।<br>
स तैः सम्भावितः पूज्यै: प्रतिपन्नप्रयोजनः।।5.1.199।।<br><br>
जगामाकाशमाविश्य पन्नगाशनवत्कपिः।<br>
प्राप्तभूयिष्ठपारस्तु सर्वतः प्रतिलोकयन्।।5.1.200।।<br><br><br>
योजनानां शतस्यान्ते वनराजिं ददर्श सः।<br>
ददर्श च पतन्नेव विविधद्रुमभूषितम्।।5.1.201।।<br><br>
द्वीपं शाखामृगश्रेष्ठो मलयोपवनानि च।<br>
सागरं सागरानूपान् सागरानूपजान् द्रुमान्।।5.1.202।।<br><br>
सागरस्य च पत्नीनां मुखान्यपि विलोकयन्।<br>
स महामेघसङ्काशं समीक्ष्यात्मानमात्मवान्।।5.1.203।।<br><br>
निरुन्धन्तमिवाकाशं चकार मतिमान् मतिम्।<br>
कायवृद्धिं प्रवेगं च मम दृष्ट्वैव राक्षसाः।।5.1.204।।<br><br>
मयि कौतूहलं कुर्यरिति मेने महाकपिः।<br>
ततः शरीरं संक्षिप्य तन्महीधरसन्निभम्।।5.1.205।।<br><br>
पुनः प्रकृतिमापेदे वीतमोह इवात्मवान्।<br>
तद्रूपमतिसंक्षिप्य हनुमान् प्रकृतौ स्थितः।।5.1.206।।<br><br>
त्रीन् क्रमानिव विक्रम्य बलिवीर्यहरो हरिः।<br>
स चारुनानाविधरूपधारी परं समासाद्य समुद्रतीरम्।<br>
परैरशक्यः प्रतिपन्नरूपः समीक्षितात्मा समवेक्षितार्थ: ।।5.1.207।।<br><br>
ततः स लम्बस्य गिरेः समृद्धे विचित्रकूटे निपपात कूटे ।<br>
सकेतकोद्दालकनारिकेले महाद्रिकूटप्रतिमो महात्मा।।5.1.208।।<br><br>
ततस्तु सम्प्राप्य समुद्रतीरं समीक्ष्य लङ्कां गिरिराजमूर्ध्नि।<br>
कपिस्तु तस्निन्निपपात पर्वते विधूय रूपं व्यथयन्मृगद्विजान्।।5.1.209।।<br><br>
स सागरं दानवपन्नगायुतं बलेन विक्रम्य महोर्मिमालिनम्।<br>
निपत्य तीरे च महोदधेस्तदा ददर्श लङ्काममरावतीमिव।।5.1.210।।<br><br><br>
ॐ तत्सत् इति श्रीमद् रामायणे सुन्दर काण्डे प्रथमस्सर्गः<br>


</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
