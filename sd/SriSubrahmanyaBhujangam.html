<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif
}
</style>
</head>
<body >

<mark>
-------------------------<br>
<h1 class="display-5">
Sri Subrahmanya Bhujangam<br><br>
</h1>

Sri Subrahmanya Bhujangam - श्री सुब्रह्मण्य भुजङ्ग स्तोत्रम्<br><br>

<p>सदा बालरूपापि विघ्नाद्रिहन्त्री<br />
महादन्तिवक्त्रापि पञ्चास्यमान्या ।<br />
विधीन्द्रादिमृग्या गणेशाभिधा मे<br />
विधत्तां श्रियं कापि कल्याणमूर्तिः ॥ १ ॥</p>
<p>न जानामि शब्दं न जानामि चार्थं<br />
न जानामि पद्यं न जानामि गद्यम् ।<br />
चिदेका षडास्या हृदि द्योतते मे<br />
मुखान्निःसरन्ते गिरश्चापि चित्रम् ॥ २ ॥</p>
<p>मयूराधिरूढं महावाक्यगूढं<br />
मनोहारिदेहं महच्चित्तगेहम् ।<br />
महीदेवदेवं महावेदभावं<br />
महादेवबालं भजे लोकपालम् ॥ ३ ॥</p>
<p>यदा संनिधानं गता मानवा मे<br />
भवाम्भोधिपारं गतास्ते तदैव ।<br />
इति व्यञ्जयन्सिन्धुतीरे य आस्ते<br />
तमीडे पवित्रं पराशक्तिपुत्रम् ॥ ४ ॥</p>
<p>यथाब्धेस्तरङ्गा लयं यान्ति तुङ्गा-<br />
-स्तथैवापदः संनिधौ सेवतां मे ।<br />
इतीवोर्मिपङ्क्तीर्नृणां दर्शयन्तं<br />
सदा भावये हृत्सरोजे गुहं तम् ॥ ५ ॥</p>
<p>गिरौ मन्निवासे नरा येऽधिरूढा-<br />
-स्तदा पर्वते राजते तेऽधिरूढाः ।<br />
इतीव ब्रुवन्गन्धशैलाधिरूढः<br />
स देवो मुदे मे सदा षण्मुखोऽस्तु ॥ ६ ॥</p>
<p>महाम्भोधितीरे महापापचोरे<br />
मुनीन्द्रानुकूले सुगन्धाख्यशैले ।<br />
गुहायां वसन्तं स्वभासा लसन्तं<br />
जनार्तिं हरन्तं श्रयामो गुहं तम् ॥ ७ ॥</p>
<p>लसत्स्वर्णगेहे नृणां कामदोहे<br />
सुमस्तोमसञ्छन्नमाणिक्यमञ्चे ।<br />
समुद्यत्सहस्रार्कतुल्यप्रकाशं<br />
सदा भावये कार्तिकेयं सुरेशम् ॥ ८ ॥</p>
<p>रणद्धंसके मञ्जुलेऽत्यन्तशोणे<br />
मनोहारिलावण्यपीयूषपूर्णे ।<br />
मनःषट्पदो मे भवक्लेशतप्तः<br />
सदा मोदतां स्कन्द ते पादपद्मे ॥ ९ ॥</p>
<p>सुवर्णाभदिव्याम्बरैर्भासमानां<br />
क्वणत्किङ्किणीमेखलाशोभमानाम् ।<br />
लसद्धेमपट्‍टेन विद्योतमानां<br />
कटिं भावये स्कन्द ते दीप्यमानाम् ॥ १० ॥</p>
<p>पुलिन्देशकन्याघनाभोगतुङ्ग-<br />
-स्तनालिङ्गनासक्तकाश्मीररागम् ।<br />
नमस्याम्यहं तारकारे तवोरः<br />
स्वभक्तावने सर्वदा सानुरागम् ॥ ११ ॥</p>
<p>विधौ क्लुप्तदण्डान्स्वलीलाधृताण्डा-<br />
-न्निरस्तेभशुण्डान्द्विषत्कालदण्डान् ।<br />
हतेन्द्रारिषण्डान् जगत्राणशौण्डा-<br />
-न्सदा ते प्रचण्डान् श्रये बाहुदण्डान् ॥ १२ ॥</p>
<p>सदा शारदाः षण्मृगाङ्का यदि स्युः<br />
समुद्यन्त एव स्थिताश्चेत्समन्तात् ।<br />
सदा पूर्णबिम्बाः कलङ्कैश्च हीना-<br />
-स्तदा त्वन्मुखानां ब्रुवे स्कन्द साम्यम् ॥ १३ ॥</p>
<p>स्फुरन्मन्दहासैः सहंसानि चञ्च-<br />
-त्कटाक्षावलीभृङ्गसङ्घोज्ज्वलानि ।<br />
सुधास्यन्दिबिम्बाधराणीशसूनो<br />
तवालोकये षण्मुखाम्भोरुहाणि ॥ १४ ॥</p>
<p>विशालेषु कर्णान्तदीर्घेष्वजस्रं<br />
दयास्यन्दिषु द्वादशस्वीक्षणेषु ।<br />
मयीषत्कटाक्षः सकृत्पातितश्चे-<br />
-द्भवेत्ते दयाशील का नाम हानिः ॥ १५ ॥</p>
<p>सुताङ्गोद्भवो मेऽसि जीवेति षड्धा<br />
जपन्मन्त्रमीशो मुदा जिघ्रते यान् ।<br />
जगद्भारभृद्भ्यो जगन्नाथ तेभ्यः<br />
किरीटोज्ज्वलेभ्यो नमो मस्तकेभ्यः ॥ १६ ॥</p>
<p>स्फुरद्रत्नकेयूरहाराभिराम-<br />
-श्चलत्कुण्डलश्रीलसद्गण्डभागः ।<br />
कटौ पीतवासाः करे चारुशक्तिः<br />
पुरस्तान्ममास्तां पुरारेस्तनूजः ॥ १७ ॥</p>
<p>इहायाहि वत्सेति हस्तान्प्रसार्या-<br />
-ह्वयत्यादराच्छङ्करे मातुरङ्कात् ।<br />
समुत्पत्य तातं श्रयन्तं कुमारं<br />
हराश्लिष्टगात्रं भजे बालमूर्तिम् ॥ १८ ॥</p>
<p>कुमारेशसूनो गुह स्कन्द सेना-<br />
-पते शक्तिपाणे मयूराधिरूढ ।<br />
पुलिन्दात्मजाकान्त भक्तार्तिहारिन्<br />
प्रभो तारकारे सदा रक्ष मां त्वम् ॥ १९ ॥</p>
<p>प्रशान्तेन्द्रिये नष्टसञ्ज्ञे विचेष्टे<br />
कफोद्गारिवक्त्रे भयोत्कम्पिगात्रे ।<br />
प्रयाणोन्मुखे मय्यनाथे तदानीं<br />
द्रुतं मे दयालो भवाग्रे गुह त्वम् ॥ २० ॥</p>
<p>कृतान्तस्य दूतेषु चण्डेषु कोपा-<br />
-द्दहच्छिन्द्धि भिन्द्धीति मां तर्जयत्सु ।<br />
मयूरं समारुह्य मा भैरिति त्वं<br />
पुरः शक्तिपाणिर्ममायाहि शीघ्रम् ॥ २१ ॥</p>
<p>प्रणम्यासकृत्पादयोस्ते पतित्वा<br />
प्रसाद्य प्रभो प्रार्थयेऽनेकवारम् ।<br />
न वक्तुं क्षमोऽहं तदानीं कृपाब्धे<br />
न कार्यान्तकाले मनागप्युपेक्षा ॥ २२ ॥</p>
<p>सहस्राण्डभोक्ता त्वया शूरनामा<br />
हतस्तारकः सिंहवक्त्रश्च दैत्यः ।<br />
ममान्तर्हृदिस्थं मनःक्लेशमेकं<br />
न हंसि प्रभो किं करोमि क्व यामि ॥ २३ ॥</p>
<p>अहं सर्वदा दुःखभारावसन्नो<br />
भवान् दीनबन्धुस्त्वदन्यं न याचे ।<br />
भवद्भक्तिरोधं सदा क्लप्तबाधं<br />
ममाधिं द्रुतं नाशयोमासुत त्वम् ॥ २४ ॥</p>
<p>अपस्मारकुष्ठक्षयार्शः प्रमेह-<br />
-ज्वरोन्मादगुल्मादिरोगा महान्तः ।<br />
पिशाचाश्च सर्वे भवत्पत्रभूतिं<br />
विलोक्य क्षणात्तारकारे द्रवन्ते ॥ २५ ॥</p>
<p>दृशि स्कन्दमूर्तिः श्रुतौ स्कन्दकीर्ति-<br />
-र्मुखे मे पवित्रं सदा तच्चरित्रम् ।<br />
करे तस्य कृत्यं वपुस्तस्य भृत्यं<br />
गुहे सन्तु लीना ममाशेषभावाः ॥ २६ ॥</p>
<p>मुनीनामुताहो नृणां भक्तिभाजा-<br />
-मभीष्टप्रदाः सन्ति सर्वत्र देवाः ।<br />
नृणामन्त्यजानामपि स्वार्थदाने<br />
गुहाद्देवमन्यं न जाने न जाने ॥ २७ ॥</p>
<p>कलत्रं सुता बन्धुवर्गः पशुर्वा<br />
नरो वाथ नारी गृहे ये मदीयाः ।<br />
यजन्तो नमन्तः स्तुवन्तो भवन्तं<br />
स्मरन्तश्च ते सन्तु सर्वे कुमार ॥ २८ ॥</p>
<p>मृगाः पक्षिणो दंशका ये च दुष्टा-<br />
-स्तथा व्याधयो बाधका ये मदङ्गे ।<br />
भवच्छक्तितीक्ष्णाग्रभिन्नाः सुदूरे<br />
विनश्यन्तु ते चूर्णितक्रौञ्चशैल ॥ २९ ॥</p>
<p>जनित्री पिता च स्वपुत्रापराधं<br />
सहेते न किं देवसेनाधिनाथ ।<br />
अहं चातिबालो भवान् लोकतातः<br />
क्षमस्वापराधं समस्तं महेश ॥ ३० ॥</p>
<p>नमः केकिने शक्तये चापि तुभ्यं<br />
नमश्छाग तुभ्यं नमः कुक्कुटाय ।<br />
नमः सिन्धवे सिन्धुदेशाय तुभ्यं<br />
पुनः स्कन्दमूर्ते नमस्ते नमोऽस्तु ॥ ३१ ॥</p>
<p>जयानन्दभूमं जयापारधामं<br />
जयामोघकीर्ते जयानन्दमूर्ते ।<br />
जयानन्दसिन्धो जयाशेषबन्धो<br />
जय त्वं सदा मुक्तिदानेशसूनो ॥ ३२ ॥</p>
<p>भुजङ्गाख्यवृत्तेन क्लप्तं स्तवं यः<br />
पठेद्भक्तियुक्तो गुहं सम्प्रणम्य ।<br />
स पुत्रान्कलत्रं धनं दीर्घमायु-<br />
-र्लभेत्स्कन्दसायुज्यमन्ते नरः सः ॥ ३३ ॥</p>
<p>इति श्रीमत्परमहंसपरिव्राजकाचार्यस्य श्रीगोविन्दभगवत्पूज्यपादशिष्यस्य श्रीमच्छङ्करभगवतः कृतौ श्रीसुब्रह्मण्यभुजङ्गम् ॥ </p>


</body>
</html> 
