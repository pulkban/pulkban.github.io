<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">श्रीअन्नपूर्णाष्टकम् </h1>
<h1 class="card-header display-5">Shree Annapoornaashtakam </h1>
<div class="card-body display-6">


नित्यानन्दकरी वराभयकरी सौन्दर्यरत्नाकरी<br>
निर्धूताखिलघोरपावनकरी प्रत्यक्षमाहेश्वरी । <br>
प्रालेयाचलवंशपावनकरी काशीपुराधीश्वरी<br>
भिक्षां देहि कृपावलम्बनकरी माताऽन्नपूर्णेश्वरी ॥ १॥<br>
<br>
नानारत्नविचित्रभूषणकरी हेमाम्बराडम्बरी<br>
मुक्ताहारविलम्बमान विलसत् वक्षोजकुम्भान्तरी ।<br>
काश्मीरागरुवासिता रुचिकरी काशीपुराधीश्वरी<br>
भिक्षां देहि कृपावलम्बनकरी माताऽन्नपूर्णेश्वरी ॥ २॥<br>
<br>
योगानन्दकरी रिपुक्षयकरी धर्मार्थनिष्ठाकरी<br>
चन्द्रार्कानलभासमानलहरी त्रैलोक्यरक्षाकरी ।<br>
सर्वैश्वर्यसमस्तवाञ्छितकरी काशीपुराधीश्वरी<br>
भिक्षां देहि कृपावलम्बनकरी माताऽन्नपूर्णेश्वरी ॥ ३॥<br>
<br>
कैलासाचलकन्दरालयकरी गौरी उमा शङ्करी<br>
कौमारी निगमार्थगोचरकरी ओङ्कारबीजाक्षरी ।<br>
मोक्षद्वारकपाटपाटनकरी काशीपुराधीश्वरी<br>
भिक्षां देहि कृपावलम्बनकरी माताऽन्नपूर्णेश्वरी ॥ ४॥<br>
<br>
दृश्यादृश्य विभूतिवाहनकरी ब्रह्माण्डभाण्डोदरी<br>
लीलानाटकसूत्रभेदनकरी विज्ञानदीपाङ्कुरी ।<br>
श्रीविश्वेशमनः प्रसादनकरी काशीपुराधीश्वरी<br>
भिक्षां देहि कृपावलम्बनकरी माताऽन्नपूर्णेश्वरी ॥ ५॥<br>
<br>
उर्वी सर्वजनेश्वरी भगवती माताऽन्नपूर्णेश्वरी<br>
वेणीनीलसमानकुन्तलधरी नित्यान्नदानेश्वरी ।<br>
सर्वानन्दकरी सदाशुभकरी काशीपुराधीश्वरी<br>
भिक्षां देहि कृपावलम्बनकरी माताऽन्नपूर्णेश्वरी ॥ ६॥<br>
<br>
आदिक्षान्तसमस्तवर्णनकरी शम्भोस्त्रिभावाकरी<br>
काश्मीरा त्रिजलेश्वरी त्रिलहरी नित्याङ्कुरा शर्वरी ।<br>
कामाकाङ्क्षकरी जनोदयकरी काशीपुराधीश्वरी<br>
भिक्षां देहि कृपावलम्बनकरी माताऽन्नपूर्णेश्वरी ॥ ७॥<br>
<br>
देवी सर्वविचित्ररत्नरचिता दाक्षायणी सुन्दरी<br>
वामे स्वादुपयोधरा प्रियकरी सौभाग्य माहेश्वरी ।<br>
भक्ताभीष्टकरी सदाशुभकरी काशीपुराधीश्वरी<br>
भिक्षां देहि कृपावलम्बनकरी माताऽन्नपूर्णेश्वरी ॥ ८॥<br>
<br>
चन्द्रार्कानलकोटिकोटिसदृशा चन्द्रांशुबिम्बाधरी<br>
चन्द्रार्काग्निसमानकुण्डलधरी चन्द्रार्कवर्णेश्वरी ।<br>
मालापुस्तकपाशसाङ्कुशधरी काशीपुराधीश्वरी<br>
भिक्षां देहि कृपावलम्बनकरी माताऽन्नपूर्णेश्वरी ॥ ९॥<br>
<br>
क्षत्रत्राणकरी महाऽभयकरी माता कृपासागरी<br>
साक्षान्मोक्षकरी सदा शिवकरी विश्वेश्वरी श्रीधरी ।<br>
दक्षाक्रन्दकरी निरामयकरी काशीपुराधीश्वरी<br>
भिक्षां देहि कृपावलम्बनकरी माताऽन्नपूर्णेश्वरी ॥ १०॥<br>
<br>
अन्नपूर्णे सदापूर्णे शङ्करप्राणवल्लभे ।<br>
ज्ञानवैराग्यसिद्ध्यर्थं भिक्षां देहि च पार्वति ॥ ११॥<br>
<br>
माता च पार्वती देवी पिता देवो महेश्वरः ।<br>
बान्धवाः शिवभक्ताश्च स्वदेशो भुवनत्रयम् ॥ १२॥<br>
<br>
॥ इति श्रीशङ्करभगवतः कृतौ अन्नपूर्णास्तोत्रं सम्पूर्णम् ॥<br>



</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
