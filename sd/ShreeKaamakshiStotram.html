<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">श्रीकामाक्षीस्तोत्रम्</h1>
<h1 class="card-header display-5">Shree Kaamaakshi stothram</h1>
<div class="card-body display-6">

<br>
काञ्चीनूपुररत्नकङ्कणलसत्केयूरहारोज्ज्वलां<br>
     काश्मीरारुणकञ्चुकाञ्चितकुचां कस्तूरिकाचर्चिताम् ।<br>
कल्हाराञ्चितकल्पकोज्ज्वलमुखीं कारुण्यकल्लोलिनीं<br>
     कामाक्षीं कलयामि कल्पलतिकां काञ्चीपुरीदेवताम् ॥ १॥<br>
<br>
कामारातिमनःप्रियां कमलभूसेव्यां रमाराधितां<br>
     कन्दर्पाधिकदर्पदानविलसत्सौन्दर्यदीपाङ्कुराम् ।<br>
कीरालापविनोदिनीं भगवतीं काम्यप्रदानव्रतां<br>
     कामाक्षीं कलयामि कल्पलतिकां काञ्चीपुरीदेवताम् ॥ २॥<br>
<br>
कादम्बप्रमदां विलासगमनां कल्याणकाञ्चीरवां<br>
     कल्याणाचलपादपद्मयुगलां कान्त्या स्फुरन्तीं शुभाम् ।<br>
कल्याणाचलकार्मुकप्रियतमां कादम्बमालाश्रियं<br>
     कामाक्षीं कलयामि कल्पलतिकां काञ्चीपुरीदेवताम् ॥ ३॥<br>
<br>
गन्धर्वामरसिद्धचारणवधूध्येयां पताकाञ्चितां<br>
     गौरीं कुङ्कुम पङ्कपङ्कित कुचद्वन्द्वाभिरामां शुभाम् ।<br>
गम्भीरस्मितविभ्रमाङ्कितमुखीं गङ्गाधरालिङ्गितां<br>
     कामाक्षीं कलयामि कल्पलतिकां काञ्चीपुरीदेवताम् ॥ ४॥<br>
<br>
विष्णुब्रह्ममुखामरेन्द्रविलसत्कोटीरपीठस्थलां<br>
     लाक्षारञ्जितपादपद्मयुगलां राकेन्दुबिम्बाननाम् ।<br>
वेदान्तागमवेद्यचिन्त्यचरितां विद्वज्जनैरावृतां<br>
     कामाक्षीं कलयामि कल्पलतिकां काञ्चीपुरीदेवताम् ॥ ५॥<br>
<br>
माकन्दद्रुममूलदेशमहिते माणिक्यसिंहासने<br>
     दिव्यां दीपितहेमकान्तिनिवहां वस्त्रावृतां तां शुभाम् ।<br>
दिव्याकल्पितदिव्यदेहभरितां दृष्टिप्रमोदार्पितां<br>
     कामाक्षीं कलयामि कल्पलतिकां काञ्चीपुरीदेवताम् ॥ ६॥<br>
<br>
आधारादिसमस्तचक्रनिलयामाद्यन्तशून्यामुमां<br>
     आकाशादिसमस्तभूतनिवहाकारामशेषात्मिकाम् ।<br>
योगीन्द्रैरपि योगिनीशतगणैराराधितामम्बिकां<br>
     कामाक्षीं कलयामि कल्पलतिकां काञ्चीपुरीदेवताम् ॥ ७॥<br>
<br>
ह्रीङ्कारप्रणवात्मिकां प्रणमतां श्रीविद्यविद्यामयीं<br>
     ऐं क्लीं सौं रुचि मन्त्रमूर्तिनिवहा कारामशेषात्मिकाम् ।<br>
ब्रह्मानन्दरसानुभूतिमहितां ब्रह्मप्रियंवादिनीं<br>
     कामाक्षीं कलयामि कल्पलतिकां काञ्चीपुरीदेवताम् ॥ ८॥<br>
<br>
सिद्धानन्दजनस्य चिन्मयसुखाकारां महायोगिनीं<br>
     मायाविश्वविमोहिनीं मधुमतीं ध्यायेत् शुभां ब्राह्मणीम् ।<br>
ध्येयां किन्नरसिद्धचारणवधू ध्येयां सदा योगिभिः<br>
     कामाक्षीं कलयामि कल्पलतिकां काञ्चीपुरीदेवताम् ॥ ९॥<br>
<br>
कामारिकामां कमलासनस्थां<br>
     काम्यप्रदां कङ्कणचूडहस्तां  ।<br>
काञ्चीनिवासां कनकप्रभासां<br>
     कामाक्षिदेवीं कलयामि चित्ते ॥ १०॥<br>
<br>
इति श्री कामाक्षीस्तोत्रं सम्पूर्णम् ।<br>

</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
