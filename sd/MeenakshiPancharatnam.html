<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
<style>
body {
  font-family: "Lato", sans-serif;
}
</style>
</head>
<body>

<hr>
<div class="mx-4">
<div class="card" >
<h1 class="card-header display-5">मीनाक्षी पञ्चरत्नम्</h1>
<h1 class="card-header display-5">Meenakshi Pancharatnam</h1>
<div class="card-body display-6">

      ॥ अथ मीनाक्षी पञ्चरत्नम् ॥<br>
<br>
उद्यद्भानु सहस्रकोटिसदृशां केयूरहारोज्ज्वलां<br>
बिम्बोष्ठीं स्मितदन्तपंक्तिरुचिरां पीताम्बरालंकृताम् ।<br>
विष्णुब्रह्मसुरेन्द्रसेवितपदां तत्वस्वरूपां शिवां<br>
मीनाक्षीं प्रणतोऽस्मि संततमहं कारुण्यवारांनिधिम् ॥ १॥<br>
<br>
मुक्ताहारलसत्किरीटरुचिरां पूर्णेन्दुवक्त्र प्रभां<br>
शिञ्जन्नूपुरकिंकिणिमणिधरां पद्मप्रभाभासुराम् ।<br>
सर्वाभीष्टफलप्रदां गिरिसुतां वाणीरमासेवितां<br>
मीनाक्षीं प्रणतोऽस्मि संततमहं कारुण्यवारांनिधिम् ॥ २॥<br>
<br>
श्रीविद्यां शिववामभागनिलयां ह्रींकारमन्त्रोज्ज्वलां<br>
श्रीचक्राङ्कित बिन्दुमध्यवसतिं श्रीमत्सभानायकीम् ।<br>
श्रीमत्षण्मुखविघ्नराजजननीं श्रीमज्जगन्मोहिनीं<br>
मीनाक्षीं प्रणतोऽस्मि संततमहं कारुण्यवारांनिधिम् ॥ ३॥<br>
<br>
श्रीमत्सुन्दरनायकीं भयहरां ज्ञानप्रदां निर्मलां<br>
श्यामाभां कमलासनार्चितपदां नारायणस्यानुजाम् ।<br>
वीणावेणुमृदङ्गवाद्यरसिकां नानाविधामम्बिकां  <br>
मीनाक्षीं प्रणतोऽस्मि संततमहं कारुण्यवारांनिधिम् ॥ ४॥<br>
<br>
नानायोगिमुनीन्द्रहृन्निवसतीं नानार्थसिद्धिप्रदां<br>
नानापुष्पविराजितांघ्रियुगलां नारायणेनार्चिताम् ।<br>
नादब्रह्ममयीं परात्परतरां नानार्थतत्वात्मिकां<br>
मीनाक्षीं प्रणतोऽस्मि संततमहं कारुण्यवारांनिधिम् ॥ ५॥<br>
<br>
      इति श्रीमीनाक्षी पञ्चरत्नं सम्पूर्णम् ।<br>


</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 

