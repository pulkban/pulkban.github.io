<!DOCTYPE html>
<html>
<head>
<meta name="viewport" content="width=device-width, initial-scale=1">
<style>
body {
  font-family: "Lato", sans-serif;
}
</style>
</head>
<body bgcolor="seashell">

------------------<br>
Dasakam – 4<br>
कल्यतां मम कुरुष्व तावतीं कल्यते भवदुपासनं यया ।<br>
स्पष्टमष्टविधयोगचर्यया पुष्टयाशु तव तुष्टिमाप्नुयाम् ॥१॥<br>
<br>
ब्रह्मचर्यदृढतादिभिर्यमैराप्लवादिनियमैश्च पाविता: ।<br>
कुर्महे दृढममी सुखासनं पङ्कजाद्यमपि वा भवत्परा: ॥२॥<br>
<br>
तारमन्तरनुचिन्त्य सन्ततं प्राणवायुमभियम्य निर्मला: ।<br>
इन्द्रियाणि विषयादथापहृत्यास्महे भवदुपासनोन्मुखा: ॥३॥<br>
<br>
अस्फुटे वपुषि ते प्रयत्नतो धारयेम धिषणां मुहुर्मुहु: ।<br>
तेन भक्तिरसमन्तरार्द्रतामुद्वहेम भवदङ्घ्रिचिन्तका ॥४॥<br>
<br>
विस्फुटावयवभेदसुन्दरं त्वद्वपु: सुचिरशीलनावशात् ।<br>
अश्रमं मनसि चिन्तयामहे ध्यानयोगनिरतास्त्वदाश्रयाः ॥५॥<br>
<br>
ध्यायतां सकलमूर्तिमीदृशीमुन्मिषन्मधुरताहृतात्मनाम् ।<br>
सान्द्रमोदरसरूपमान्तरं ब्रह्म रूपमयि तेऽवभासते ॥६॥<br>
<br>
तत्समास्वदनरूपिणीं स्थितिं त्वत्समाधिमयि विश्वनायक ।<br>
आश्रिता: पुनरत: परिच्युतावारभेमहि च धारणादिकम् ॥७॥<br>
<br>
इत्थमभ्यसननिर्भरोल्लसत्त्वत्परात्मसुखकल्पितोत्सवा: ।<br>
मुक्तभक्तकुलमौलितां गता: सञ्चरेम शुकनारदादिवत् ॥८॥<br>
<br>
त्वत्समाधिविजये तु य: पुनर्मङ्क्षु मोक्षरसिक: क्रमेण वा ।<br>
योगवश्यमनिलं षडाश्रयैरुन्नयत्यज सुषुम्नया शनै: ॥९॥<br>
<br>
लिङ्गदेहमपि सन्त्यजन्नथो लीयते त्वयि परे निराग्रह: ।<br>
ऊर्ध्वलोककुतुकी तु मूर्धत: सार्धमेव करणैर्निरीयते ॥१०॥<br>
<br>
अग्निवासरवलर्क्षपक्षगैरुत्तरायणजुषा च दैवतै: ।<br>
प्रापितो रविपदं भवत्परो मोदवान् ध्रुवपदान्तमीयते ॥११॥<br>
<br>
आस्थितोऽथ महरालये यदा शेषवक्त्रदहनोष्मणार्द्यते ।<br>
ईयते भवदुपाश्रयस्तदा वेधस: पदमत: पुरैव वा ॥१२॥<br>
<br>
तत्र वा तव पदेऽथवा वसन् प्राकृतप्रलय एति मुक्तताम् ।<br>
स्वेच्छया खलु पुरा विमुच्यते संविभिद्य जगदण्डमोजसा ॥१३॥<br>
<br>
तस्य च क्षितिपयोमहोऽनिलद्योमहत्प्रकृतिसप्तकावृती: ।<br>
तत्तदात्मकतया विशन् सुखी याति ते पदमनावृतं विभो ॥१४॥<br>
<br>
अर्चिरादिगतिमीदृशीं व्रजन् विच्युतिं न भजते जगत्पते ।<br>
सच्चिदात्मक भवत् गुणोदयानुच्चरन्तमनिलेश पाहि माम् ॥१५॥<br>

</body>
</html> 
