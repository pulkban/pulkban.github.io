<!DOCTYPE html>
<html>
<head>
	<meta name="viewport" content="width=device-width, initial-scale=1">
	<link rel="stylesheet" href="https://cdn.jsdelivr.net/npm/bootstrap@5.1.3/dist/css/bootstrap.min.css" />
	<script defer src="https://cdn.jsdelivr.net/npm/bootstrap@5.0.2/dist/js/bootstrap.bundle.min.js"></script>
	
	<link rel="preconnect" href="https://fonts.googleapis.com">
	<link rel="preconnect" href="https://fonts.gstatic.com" crossorigin>
	<link href="https://fonts.googleapis.com/css2?family=Montserrat&display=swap" rel="stylesheet">
<style> body {   font-family: 'Montserrat', sans-serif; }  .card-text{ font-size:19px; </style>
</head>
<body>

<hr>
<div class="mx-4">
<div class="card" >
<h1 class="card-header display-5">Dasakam – 98</h1>
<div class="card-text m-1">
 பிரார்த்தனை <br>

</div>
<div class="card-body display-6">
Started 24-Dec-2023<br>
<br>
Sandra Long<br>
<br>
 यस्मिन्नेतद्विभातं यत इदमभवद्येन चेदं य एत-<br>
द्योऽस्मादुत्तीर्णरूप: खलु सकलमिदं भासितं यस्य भासा ।<br>
यो वाचां दूरदूरे पुनरपि मनसां यस्य देवा मुनीन्द्रा:<br>
नो विद्युस्तत्त्वरूपं किमु पुनरपरे कृष्ण तस्मै नमस्ते ॥१॥<br>
<br>
 जन्माथो कर्म नाम स्फुटमिह गुणदोषादिकं वा न यस्मिन्<br>
लोकानामूतये य: स्वयमनुभजते तानि मायानुसारी ।<br>
विभ्रच्छक्तीररूपोऽपि च बहुतररूपोऽवभात्यद्भुतात्मा<br>
तस्मै कैवल्यधाम्ने पररसपरिपूर्णाय विष्णो नमस्ते ॥२॥<br>
<br>
 नो तिर्यञ्चन्न मर्त्यं न च सुरमसुरं न स्त्रियं नो पुंमांसं<br>
न द्रव्यं कर्म जातिं गुणमपि सदसद्वापि ते रूपमाहु: ।<br>
शिष्टं यत् स्यान्निषेधे सति निगमशतैर्लक्षणावृत्तितस्तत्<br>
कृच्छ्रेणावेद्यमानं परमसुखमयं भाति तस्मै नमस्ते ॥३॥<br>
<br>
 मायायां बिम्बितस्त्वं सृजसि महदहङ्कारतन्मात्रभेदै-<br>
र्भूतग्रामेन्द्रियाद्यैरपि सकलजगत्स्वप्नसङ्कल्पकल्पम् ।<br>
भूय: संहृत्य सर्वं कमठ इव पदान्यात्मना कालशक्त्या<br>
गम्भीरे जायमाने तमसि वितिमिरो भासि तस्मै नमस्ते ॥४॥<br>
<br>
 शब्दब्रह्मेति कर्मेत्यणुरिति भगवन् काल इत्यालपन्ति<br>
त्वामेकं विश्वहेतुं सकलमयतया सर्वथा कल्प्यमानम् ।<br>
वेदान्तैर्यत्तु गीतं पुरुषपरचिदात्माभिधं तत्तु तत्त्वं<br>
प्रेक्षामात्रेण मूलप्रकृतिविकृतिकृत् कृष्ण तस्मै नमस्ते ॥५॥<br>
<br>
 सत्त्वेनासत्तया वा न च खलु सदसत्त्वेन निर्वाच्यरूपा<br>
धत्ते यासावविद्या गुणफणिमतिवद्विश्वदृश्यावभासम् ।<br>
विद्यात्वं सैव याता श्रुतिवचनलवैर्यत्कृपास्यन्दलाभे<br>
संसारारण्यसद्यस्त्रुटनपरशुतामेति तस्मै नमस्ते ॥६॥<br>
<br>
 भूषासु स्वर्णवद्वा जगति घटशरावादिके मृत्तिकाव-<br>
त्तत्त्वे सञ्चिन्त्यमाने स्फुरति तदधुनाप्यद्वितीयं वपुस्ते ।<br>
स्वप्नद्रष्टु: प्रबोधे तिमिरलयविधौ जीर्णरज्जोश्च यद्व-<br>
द्विद्यालाभे तथैव स्फुटमपि विकसेत् कृष्ण तस्मै नमस्ते ॥७॥<br>
<br>
 यद्भीत्योदेति सूर्यो दहति च दहनो वाति वायुस्तथान्ये<br>
यद्भीता: पद्मजाद्या: पुनरुचितबलीनाहरन्तेऽनुकालम् ।<br>
येनैवारोपिता: प्राङ्निजपदमपि ते च्यावितारश्च पश्चात्<br>
तस्मै विश्वं नियन्त्रे वयमपि भवते कृष्ण कुर्म: प्रणामम् ॥८॥<br>
<br>
त्रैलोक्यं भावयन्तं त्रिगुणमयमिदं त्र्यक्षरस्यैकवाच्यं<br>
त्रीशानामैक्यरूपं त्रिभिरपि निगमैर्गीयमानस्वरूपम् ।<br>
तिस्रोवस्था विदन्तं त्रियुगजनिजुषं त्रिक्रमाक्रान्तविश्वं<br>
त्रैकाल्ये भेदहीनं त्रिभिरहमनिशं योगभेदैर्भजे त्वाम् ॥९॥<br>
<br>
 सत्यं शुद्धं विबुद्धं जयति तव वपुर्नित्यमुक्तं निरीहं<br>
निर्द्वन्द्वं निर्विकारं निखिलगुणगणव्यञ्जनाधारभूतम् ।<br>
निर्मूलं निर्मलं तन्निरवधिमहिमोल्लासि निर्लीनमन्त-<br>
र्निस्सङ्गानां मुनीनां निरुपमपरमानन्दसान्द्रप्रकाशम् ॥१०॥<br>
<br>
 दुर्वारं द्वादशारं त्रिशतपरिमिलत्षष्टिपर्वाभिवीतं<br>
सम्भ्राम्यत् क्रूरवेगं क्षणमनु जगदाच्छिद्य सन्धावमानम् ।<br>
चक्रं ते कालरूपं व्यथयतु न तु मां त्वत्पदैकावलम्बं<br>
विष्णो कारुण्यसिन्धो पवनपुरपते पाहि सर्वामयौघात् ॥११॥<br>
<br>
सदा सर्वत्र गोविन्द नाम संकीर्तनम्<br>
गोविन्दा गोविन्दा <br>
श्री गुरुवायुरप्पा शरणं <br>
श्री हरये  नमः <br>
<br>
<br>
http://narayaneeyamtrans.blogspot.com/2018/10/tutorial-to-learn-narayaneeyam-dasakam.html<br>
</div>
<div class="card-footer bg-transparent border-success"><i>Udhay's</i></div>
</div></div>
<br>
</body>
</html> 
